༄༅། །སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་ཐ་དག་གི་ཨེ་ཝཾ་ཕྱག་རྒྱ། །
མཛད་པ་པོ། ༧ཀརྨ་པ་མི་བསྐྱོད་རྡོ་རྗེ།
གསུམ་པ་སྐབས་འདིར་བསྟན་གྱི་ལམ་རྒྱུད་ཉིད་བཤད་པ་ལ་ལྔ། འཇུག་སྒོ་དབང༌། བསྲུང་བྱ་སྡོམ་པ་དང་དམ་ཚིག །སྒོམ་པ་མངོན་པར་རྟོགས་པ་བོགས་འདོན་སྤྱོད་པ་དང་བཅས་པ། བགྲོད་པར་བྱ་བ་ས་ལམ་ཇི་ལྟར་བགྲོད་པ། དེ་རྣམས་བརྗོད་བྱར་གྱུར་པའི་རྗོད་བྱེད་རྒྱུད་ཀྱི་རྣམ་པར་གཞག་པའོ། །དེའི་དང་པོ་གཉིས་ལྷན་ཅིག་ཏུ་བཤད་པ་ནི།
བླ་ན་མེད་པ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོ་ལས་འབྱུང་བའི་དབང་སྡོམ་གྱི་ཚུལ་དེ་ཉིད་བརྗོད་ན། ཕ་མའི་རྒྱུད་ཕྱོགས་རེ་བ་ནས་འབྱུང་བ་ཐམས་ཅད་ཀྱང་འདིར་ལུས་ཡོངས་སུ་རྫོགས་ཤིང་མ་ཚང་བ་མེད་པར་བསྟན་པ་ཉིད་ཀྱི་རྡོ་རྗེ་ཐེག་པ་བླ་ན་མེད་པའི་རྒྱུད་དོན་ཐམས་ཅད་ཁྲོལ་བར་འགྱུར་བའི་ཕྱིར། དེ་ཉིད་ཀྱི་དབང་དུ་བྱས་ཏེ་བརྗོད་པར་བྱའོ། །
འོ་ན་འདིར་བསྟན་གྱི་ལམ་རྒྱུད་དེ་གང་ཞེ་ན། རྡོ་རྗེ་ཐེག་པ་བླ་ན་མེད་པའི་ལམ་རྒྱུད་དེ། དེ་ཡང་ལམ་སྔ་མ་དག་ལ་ཞུགས་ནས་ལམ་དེ་དག་གི་འབྲས་བུ་རིམ་བཞིན་རྫོགས་པར་བྱས་ནས་ལམ་འདིར་འཇུག་པ་རིམ་གྱིས་པ་དང༌། ལམ་འདི་ཉིད་ལ་དང་པོར་ཞུགས་ནས་ལམ་སྔ་མའི་སྤངས་རྟོགས་ཐམས་ཅད་ཞར་བྱུང་དུ་རྫོགས་པ་གཅིག་ཅར་བའི་གང་ཟག་གཉིས་སུ་ངེས་པའི་དང་པོ་ལ་དགོངས་ནས། ཀྱཻ་རྡོ་རྗེ་ལས།
དང་པོ་གསོ་སྦྱོང་སྦྱིན་པར་བྱ། །
དེ་རྗེས་བསླབ་པའི་གནས་བཅུ་ཉིད། །
དེ་ལ་བྱེ་བྲག་སྨྲ་བ་བསྟན། །
མདོ་སྡེ་པ་ཡང་དེ་བཞིན་ནོ། །
དེ་ནས་རྣལ་འབྱོར་སྤྱོད་པ་ཉིད། །
དེ་ཡི་རྗེས་སུ་དབུ་མ་བསྟན། །
སྔགས་ཀྱི་རིམ་པ་ཀུན་ཤེས་ནས། །
དེ་རྗེས་ཀྱཻ་རྡོ་རྗེ་བརྩམ། །
ཞེས་འབྱུང་བའི་སྔགས་ཀྱི་རིམ་པ་ཀུན་ཤེས་པ་ནི། བྱ་རྒྱུད་ཀྱི་སངས་རྒྱས་སྤྱོད་རྒྱུད་ཀྱི་སངས་རྒྱས་ཐོབ་པར་བྱ་བའི་རིམ་པ་དང༌། ཕ་རྒྱུད་ཀྱི་སངས་རྒྱས་མ་རྒྱུད་ཀྱི་སངས་རྒྱས་ཐོབ་པར་བྱ་བའི་རིམ་པ་ལ་འཇུག་པ་ལྟ་བུའི་དབང་དུ་བྱས་པའོ། །གཉིས་པ་ནི། སྔགས་ཀྱི་རྒྱུ་རྒྱུད་ཁྱད་པར་ཅན་ཐེག་པ་གཞན་གྱི་རིགས་སད་བྱེད་ལ་མ་ལྟོས་པར་དང་པོ་ནས་སྔགས་ལམ་དུ་རིགས་སད་རུང་གི་སྐལ་ཅན་རིན་པོ་ཆེ་ལྟ་བུའི་གང་ཟག་ཅེས་དཔལ་ལྡན་འདུས་པར་བཤད་པ་ལྟ་བུ་དེ་ཡིན་ལ། འདི་ལྟའི་གང་ཟག་གི་རྒྱུད་ལ་ཉན་ཐོས་ཀྱི་འདུལ་བ་དང་བྱང་སེམས་ཀྱི་མདོ་སྡེ་ནས་བཤད་པའི་སོ་ཐར་དང་བྱང་སྡོམ་ནི་མེད་ཀྱང་རྒྱུད་སྡེ་ནས་བཤད་པའི་སོ་ཐར་དང་བྱང་སྡོམ་ཡོད་དོ་ཞེས་ས་སྐྱ་པའི་རྗེ་བཙུན་གོང་མ་དག་གིས་གསུངས་ཞེས་ཐོས་པའང་མི་འཐད་དེ། གསང་སྔགས་ཀྱི་སྡོམ་པ་གསུམ་དུ་ཉན་ཐོས་ཀྱི་སོ་ཐར་གྱི་སྡོམ་པ་དང༌། བྱང་སེམས་ཀྱི་བྱང་སྡོམ་ཐམས་ཅད་ཡར་ལྡན་གྱི་ཡུལ་དུ་ཡོངས་སུ་རྫོགས་པའི་ཕྱིར་ཏེ། འཁོར་ལོ་སྒྱུར་བའི་རྒྱལ་སྲིད་ལ་མཁར་གྱི་རྒྱལ་པོ་མཐའ་དག་གི་རྒྱལ་སྲིད་དང་མི་ལྡན་པར་བརྗོད་མི་ནུས་པ་ལྟ་བུའི་ཕྱིར། ཕྱོགས་སྔ་མ་འདི་དང་མཐུན་པར་རྣལ་འབྱོར་གྱི་དབང་ཕྱུག་གསེར་ལྡིང་པས་ཀྱང༌། བྱང་སེམས་ཀྱི་སྡོམ་པ་སྐྱེ་གནས་གཉིས་ཀའི་རྟེན་དུ་སོ་ཐར་གྱི་སྡོམ་པ་མི་དགོས་ཏེ། སངས་རྒྱས་མི་འཁྲུགས་པའི་ཞིང་ལ་སོགས་པར་ཉན་ཐོས་ཀྱི་སྒྲ་ཡང་མི་གྲག་པའི་ཕྱིར། ཞེས་གསུངས་པ་ཡང་ལེགས་པ་མ་ཡིན་ཏེ། སོ་ཐར་གྱི་སྡོམ་པ་བྱ་བ་ནི་མིང་ཇི་ལྟར་དུ་བརྗོད་ཀྱང་དོན་འཁོར་བ་ལས་ཐར་བའི་ལུས་སེམས་ཀྱི་རྟེན་སྒྲུབ་པའི་ལུས་ངག་གི་ཚུལ་ཁྲིམས་ཞིག་ལ་བརྗོད་ལ། དེ་ཐམས་ཅད་མཁྱེན་པ་དོན་དུ་མི་གཉེར་ཞིང་འཁོར་བ་ཙམ་ལས་ཐར་འདོད་ཀྱི་རྒྱུད་ལ་ཡོད་པས་ན་ཉན་ཐོས་ཀྱི་སོ་ཐར་ཞེས་བརྗོད་ལ། དེ་འཁོར་བ་ལས་ཐར་འདོད་ཙམ་མིན་པར་ཐམས་ཅད་མཁྱེན་པ་ཐོབ་པའི་ལུས་སེམས་ཀྱི་རྟེན་སྒྲུབ་པའི་ཆེད་རྒྱུད་ལ་ཡོད་པ་ན་བྱང་སེམས་ཀྱི་རྒྱུད་ཀྱི་སོ་ཐར་ཞེས་བརྗོད་པ་ཉིད་ཀྱི། དོན་བྱང་སེམས་ཀྱི་རྒྱུད་ཀྱི་སོ་ཐར་གྱི་སྡོམ་པ་དེ་ཉན་ཐོས་ཀྱི་སོ་ཐར་གྱི་སྡོམ་པའི་ཁར་དེ་ལས་ལྷག་པའི་བྱང་ཆུབ་སེམས་དཔའི་སོ་ཐར་གྱི་སྡོམ་པ་ཉིད་ཡོད་པ་གྲུབ་པའི་ཕྱིར་ཏེ། གོང་མའི་ཡོན་ཏན་དང་ལྡན་ན་འོག་མའི་ཡོན་ཏན་ལས་ཉམས་མི་དགོས་པའི་ཕྱིར་ཏེ། དོན་དེས་ན་འཇིག་རྟེན་གསུམ་གྱི་མགོན་པོ་འབྲི་གུང་པས། སོ་སོ་ཐར་པའི་སྡོམ་པ་འཆི་འཕོ་བས་མི་གཏོང་ཞེས་འབྱུང་བ་དེ་ཞར་བྱུང་ཡིན་པས་ཆོག་ལ།
ད་ནི་སྐབས་སུ་བབ་པའི་དོན་བརྗོད་པར་བྱ་བ་ལ་གཉིས། དེ་ཡང་ལམ་གྱི་རྩ་བ་བླ་མ་ལ་བསྙེན་བཀུར་ཚུལ། དེ་ནས་ལམ་ལ་འཇུག་པའི་རིམ་པའོ། །དང་པོ་ལ་བཞི། རྡོ་རྗེ་ཐེག་པའི་ལམ་རྒྱུད་གསལ་བར་བྱེད་པའི་རྩ་བའི་བླ་མ་ཉིད་ལ་རག་ལས་པས་དེ་ལེགས་པར་བསྙེན་དགོས་པ་ཉིད་ཀྱི་ཕྱིར། གང་ལ་བསྙེན་བཀུར་བླ་མའི་མཚན་ཉིད། གང་གིས་བསྙེན་བྱ་སློབ་མའི་མཚན་ཉིད། བསམ་པ་ཇི་ལྟ་བུས་བསྙེན་བཀུར་བྱ་བ། བསྙེན་བཀུར་བའི་ངོ་བོ་གང་ཡིན་པའོ། །དང་པོ་༼གང་ལ་བསྙེན་བཀུར་བླ་མའི་མཚན་ཉིད་༽ནི།
རྣལ་འབྱོར་རྒྱུད་མན་ཆད་དུ། །
བརྟན་ཞིང་དུལ་ལ་བློ་གྲོས་ལྡན། །
བཟོད་ལྡན་དྲང་ལ་གཡོ་སྒྱུ་མེད། །
སྔགས་དང་རྒྱུད་ཀྱི་སྦྱོར་བ་ཤེས། །
སྙིང་བརྩེར་ལྡན་ཞིང་བསྟན་བཅོས་མཁས། །
དེ་ཉིད་བཅུ་ནི་ཡོངས་སུ་ཤེས། །
དཀྱིལ་འཁོར་བྲི་བའི་ལས་ལ་མཁས། །
གསང་སྔགས་འཆད་བྱེད་སློབ་དཔོན་ཏེ། །
དང་བའི་བདག་ཉིད་དབང་པོ་ཐུལ། །ཞེས་དང༌། དཔལ་ལྡན་རྒྱུད་དུ།
དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་ལ་ལྷག་པར་གནས། །
དེ་ཉིད་བསྒོམ་ཞིང་བག་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། །
སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། །
བདད་རྣམས་ལ་ནི་རྡོ་རྗེའི་དབྱག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་པར་རབ་གྲགས་སོ། །
ཞེས་གསུངས་ཏེ། དེ་ལྟར་ཉན་རང་ནས་བྱང་སེམས་རྣལ་འབྱོར་ཆེན་པོའི་རྒྱུད་ཀྱི་བར་གྱི་བླ་མའི་མཚན་ཉིད་ཀྱི་ཡོན་ཏན་ཡར་ལྡན་དུ་ཚང་བ་རྡོ་རྗེ་སློབ་དཔོན་སྤྱིའི་མཚན་ཉིད་དང༌། ཁྱད་པར་གཉིས་མེད་ཀྱི་རྒྱུད་ཀྱི་ཕུལ་དུ་དབྱུང་དུ་མེད་པའི་མཆོག་གི་དངོས་གྲུབ་ཀྱི་ལྷན་ཅིག་བྱེད་རྐྱེན་དུ་འོས་པའི་བླ་མའི་མཚན་ཉིད་ནི། དེར། ཤེས་རབ་ཡེ་ཤེས་དག་ནི་སེམས་དང་དེའི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། །དབང་བསྐུར་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། །དེ་ལས་མྱ་ངན་འདས་པའི་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། །སངས་རྒྱས་ཞལ་འདི་གང་གི་ཐུགས་དང་ཞལ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། །
ཞེས་གསུངས་ཏེ། སངས་རྒྱས་ཀྱི་ཞལ་ལམ་སྒོར་གྱུར་པའི་དབང་བཞི་པ་ཟུང་འཇུག་གི་ལམ། བྱང་ཆུབ་སེམས་དཔའི་འགྲེལ་པས་གསལ་བར་བྱས་པ་སློབ་མའི་བློ་ལ་འགོད་པར་ནུས་པ། ཏིང་ངེ་འཛིན་གྱི་ཡན་ལག་ཐུགས་རྒྱུད་ལ་བཞུགས་པ་སློབ་མའི་རྒྱུད་ལ་བྱིན་རླབས་ཀྱི་ངོ་བོར་རྟོགས་པ་སྤོང་བར་ནུས་པ་སྔགས་ཀྱི་ངེས་པས་ས་དང་པོ་ཐོབ་པ་ནི། བླ་མ་ཙམ་ལས་ཀྱང་དཔལ་ལྡན་བླ་མ་ཞེས་བྱའོ། །ཞར་ལ་རྡོ་རྗེ་སློབ་དཔོན་གྱི་སྐྱོན་ནི། ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་སྐམ་ཞིང་ཐོས་པ་དག་ཀྱང་མེད། །སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། །ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་སེམས་དང་བཅས་ཤིང་དབང་པོའི་དོན་དུ་འདོད་ལྡན་པ། །དེ་ནི་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། །ཞེས་སོ། །
གཉིས་པ་སློབ་མའི་མཚན་ཉིད་ནི།
ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་གཏོང་བའི་ངང་ཚུལ་དང་ལྡན་ཡོན་ཏན་ཤེས། །
ཐར་པ་དོན་གཉེར་ཡོན་ཏན་གུས་ཤིང་གཡོ་བ་མིན་པའི་སེམས་དང་དེ་ཉིད་ཐོབ་པ་ཤིན་ཏུ་འབད། །
གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། །
ཤེས་རབ་དབང་ལ་སོགས་པའི་རྒྱུར་སྟེ་གཞན་ཞེས་བྱ་བ་སླར་ཡང་བསོད་ནམས་འབྲིང་པོ་དག་གི་རྒྱུ། །
ཞེས་གསུངས་པའི་ངེས་པས་སློབ་མར་འོས་པའི་མཚན་ཉིད་རབ་འབྲིང་ཐ་མ་གསུམ་དུ་གསུངས་ཏེ། ཐ་མའི་མཚན་ཉིད་ནི། འདུ་འཛི་ལ་མི་དགའ་ཞིང་རྫས་ལ་སྲེད་པ་དང་བྲལ་བའི་གཏོང་བའི་ངང་ཚུལ་དང་ལྡན་པ། དཀོན་མཆོག་གསུམ་ལ་དད་པ་མི་ཕྱེད་པའི་ཡོན་ཏན་ཤེས་པ། མི་དགེ་བ་བཅུ་ལས་ལོག་པས་གདུག་པའི་གྲོགས་ཉམས་པ་སྟེ། ཡོན་ཏན་གསུམ་དང་ལྡན་པའི་རིགས་ཅན་དག་ནི། དངོས་གྲུབ་རྣམ་པ་གཉིས་ཀྱི་སྣོད་རུང་དུ་རྒྱུད་ཡོངས་སུ་སྦྱོང་བའི་ཆེད་ཁོ་ནར་སོ་སོར་ཐར་པ་རིས་བདུན་གྱིས་བསྡུ་བར་བྱ་བ། འགྲེལ་ཆེན་ལས། ཐ་མ་ནི་དབང་གི་ཡང་དག་པར་བསྡུ་བར་བྱ་བ་མ་ཡིན་ཏེ། དགེ་བསྙེན་གྱི་བསླབ་པས་ཡང་དག་པར་བསྡུ་བར་བྱའོ། །ཞེས་པ་ནི་ངེས་པའོ། །ཞེས་དང༌། ཐ་མ་ཡང་གལ་ཏེ་བླ་མ་བསྟེན་པར་བྱེད་ཅིང་སྨོད་པར་མི་བྱེད་ན། བསླབ་པའི་གནས་ལྔའི་རྒྱུར་ཡང་དག་པར་བསྡུ་བར་བྱའོ་ཞེས་པ་ནི་བཅོམ་ལྡན་འདས་ཀྱི་ངེས་པ་སྟེ། སློབ་མ་ཡོངས་སུ་བརྟགས་པའི་ངེས་པའོ། །ཞེས་འབྱུང་བས། དཀྱིལ་འཁོར་དུ་ཞུགས་ནས་ཡེ་ཤེས་ཕབ་སྟེ་བརྟུལ་ཞུགས་ཉེར་ལྔ་འཇིག་རྟེན་པ་ཙམ་ལ་དབང་བསྐུར་སྦྱིན་བྱའི་སྐལ་བ་དང་མི་ལྡན་པའི་སློབ་མའི་དབང་དུ་བྱས་པ་སྟེ།
དེ་ཡང་དགེ་བསྙེན་གྱི་བསླབ་པ་བྱིན་ཏེ་གལ་ཏེ་འདོད་ན་དགེ་ཚུལ་གྱི་བསླབ་པ་ལ། མི་འདོད་ན་རེ་ཞིག་དགེ་བསྙེན་དུ་འཇོག་པ་ལྟར། འདིར་ཡང་བརྟུལ་ཞུགས་དང་པོ་ལྔ་ཙམ་སྦྱིན་པ་དང༌། འདོད་ན་ལྷག་མ་ཉི་ཤུ་ཡང་དངོས་སུ་ཚིག་གིས་སྟེར་བའམ་མི་སྟེར་ཀྱང་ཡིད་ཀྱི་སྦྱིན་ལེན་གྱིས་ཀྱང་འགྲུབ་ལ། འདིའི་དགེ་བསྙེན་གྱི་སྒྲས་མི་དགེ་བའི་སྤོང་བ་བདུན་པོ་སོགས་སྤོང་སེམས་ཀྱི་ཆ་ནས་རིམ་བཞིན་སོ་ཐར་རིས་བདུན་གྱི་སྡོམ་པའང་དོན་གྱིས་ཐོབ་པ་ཡིན་ལ། དེ་ལྟར་ཐོབ་པ་དེས་ཉན་ཐོས་ཀྱི་སོ་ཐར་རིས་བདུན་སོགས་ཀྱང་ཡར་ལྡན་གྱི་ཚུལ་དུ་ཐོབ་པ་ཡིན་ནོ། །འདིར་བརྟུལ་ཞུགས་ཀྱི་སྐབས་ཀྱི་དགེ་བསྙེན་དུ་འཇོག་ལུགས་དང༌། རྡུལ་ཚོན་གྱི་དཀྱིལ་འཁོར་དུ་བྱིས་པའི་དབང་བདུན་ཐོབ་ནས་དགེ་བསྙེན་དུ་འཇོག་པའང་འཇོག་ཚུལ་མཆོག་དམན་ཡོད་དེ། སྔ་མའི་དགེ་བསྙེན་ལ་ནི་ཉན་ཐོས་ཀྱི་སར་འབྱུང་བའི་མི་དགེ་བའི་རྩ་བ་བཞི་སོགས་ལས་ལོག་ཙམ་གྱི་དགེ་བསྙེན་སོགས་ཡིན་ལ། ཕྱི་མ་ནི་དེའི་ཁར་སྔགས་གཞུང་ཉིད་ཀྱི་དད་པ་དང་ཚུལ་ཁྲིམས་དྲན་ཤེས་ཀྱིས་བསྡུས་པའི་མི་དགེ་བའི་རྩ་བཞི་སོགས་སྤངས་པས་ཁྱད་པར་དུ་བྱས་པའི་ཕྱིར། དགེ་བའི་ངོ་བོ་ལ་མཆོག་དམན་ཆེས་ཆེ་བར་གྲུབ་པའོ། །
འབྲིང་གི་མཚན་ཉིད་དུ་ནི། སྔ་མ་གསུམ་པོའི་སྟེང་དུ་རྩ་བའི་ལྟུང་བ་བཅུ་བཞི་ལས་སེམས་བསྲུང་བར་ནུས་པས་བླ་མའི་ངེས་པ་ལ་དགའ་བ། གུས་པ་དང་བཅས་ཤིང་རྒྱུད་ལས་གསུངས་པའི་དམ་ཚིག་དང་སྡོམ་པ་བསྲུང་བར་ནུས་པས་རྒྱུད་ལ་གུས་པ། རང་གི་དབང་པོ་དང་མཐུན་པའི་བསྐྱེད་རྫོགས་ཀྱི་ཡོན་ཏན་ཐོབ་པ་གཞན་ངོ་འཕྱར་བག་མི་བྱེད་པས་དེ་ཉིད་ཐོབ་པ་སྦེད་པ་སྟེ། ཡོན་ཏན་དྲུག་ལྡན་གྱི་རིགས་ཅན་དག་ནི་འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་ཀྱི་ཆེད་དུ་དབང་བདུན་འཁོར་དང་བཅས་པས་བསྡུ་བ་དང༌།
མཆོག་གི་མཚན་ཉིད་ནི། སྔ་མ་དྲུག་གི་སྟེང་དུ་སྟོང་པ་ཉིད་དང་སྙིང་རྗེ་དབྱེར་མེད་པའི་ཟུང་འཇུག་གི་ལམ་ལ་མོས་པས་ཟབ་ཅིང་རྒྱ་ཆེ་ལ་སེམས་པ། འཇིག་རྟེན་པའི་དངོས་གྲུབ་ལ་མངོན་པར་འདོད་པ་མེད་པས་ཐར་པ་དོན་དུ་གཉེར་བ། བསྐྱེད་རིམ་གྱི་ལས་ཚོགས་ཕྲན་ཚེགས་ཀྱིས་སེམས་མི་འཕྲོགས་པས་གཡོ་བ་མིན་པའི་སེམས་དང་ལྡན་པ་སྟེ། ཡོན་ཏན་དགུ་དང་ལྡན་པའི་རིགས་ཅན་ཏེ། མཆོག་གི་དངོས་གྲུབ་ཀྱི་རྒྱུར་མཆོག་དབང་གོང་མ་རྣམས་ཀྱི་བསྡུ་བར་བྱ་ལ། སྔ་མ་ནི་རྒྱུད་པས་དང༌། ཕྱི་མ་གཉིས་ནི། རྒྱུད་འདིའི་དངོས་ཀྱི་གདུལ་བྱར་འོས་པ་དག་ཡིན་ལ། སློབ་མ་མཆོག་དེ་ཡང་གཞན་དོན་དོན་དུ་གཉེར་བའི་བསམ་པས། རྒྱུད་ལ་ཐོས་སོགས་ཀྱི་ཡན་ལག་གིས་རྡོ་རྗེ་སློབ་དཔོན་གྱི་གོ་འཕང་ཙམ་མངོན་པར་འདོད་པ་དང༌། རང་དོན་དངོས་གྲུབ་མཆོག་ལ་ཡིད་ལ་བརྣགས་ཏེ་སྒྲུབ་པ་ཁོ་ན་སྙིང་པོར་བྱེད་པའི་རིགས་ཅན་གཉིས་ལས། ཕྱི་མ་ནི་མཆོག་ལས་ཀྱང་མཆོག་ཏུ་བཟུང་བར་བྱ་བ་ཡིན་ནོ། །
དེ་ལྟ་བུའི་སློབ་མས་ཀྱང་བླ་མ་མཚན་ཉིད་དང་ལྡན་མི་ལྡན་ལེགས་པར་བརྟགས་ནས་བསྟེན་པར་བྱ་བ་ཡིན་ཏེ། དོན་དམ་བསྙེན་པ་ལས།
འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འབྲང་བར། །
མ་ལུས་རྡོ་རྗེ་ཐེག་པར་ཐམས་ཅད་མཁྱེན་པས་གསུངས། །
དེ་ཕྱིར་སློབ་མ་རྣམས་ཀྱིས་བླ་མ་གསེར་བཞིན་དུ། །
ལེགས་པར་བརྟགས་ན་སྡིག་པ་ཅུང་ཟད་ཡོད་མ་ཡིན། །ཞེས་སོ། །དེ་ལྟ་ན།
སློབ་དཔོན་ཡོན་ཏན་བླང་བྱ་སྟེ། །
སྐྱོན་ནི་ནམ་ཡང་མིན་པ་ཉིད། །
ཡོན་ཏན་བླངས་པས་དངོས་གྲུབ་འགྱུར། །
སྐྱོན་བརྗོད་པ་ལ་དངོས་གྲུབ་མེད། །
ཅེས་གསུངས་པས་སྐྱོན་བརྟག་པར་བྱ་བ་མ་ཡིན་ནོ་སྙམ་དུ་དོགས་ན། དེ་ནི་མ་ཡིན་ཏེ། གསུང་འདི་ནི་བླ་མ་ཙམ་དང༌། དཔལ་ལྡན་བླ་མ་གཉིས་ལས་ཕྱི་མའི་དབང་དུ་བྱས་ནས། མཆོག་དོན་དུ་གཉེར་བའི་སློབ་མའི་ཡུལ་ལ་ལྟོས་ཏེ་གསུངས་ལ། དངོས་གྲུབ་དང་པོ་འདོད་པ་ཙམ་གྱིས་ཀྱང་རང་སའི་དངོས་གྲུབ་ལ་ལྟོས་ཏེ་སྐྱོན་མི་བརྟག་ཅེས་པ་ཡིན་གྱི་ཐར་པའི་རྒྱུའི་གེགས་སུ་འགྱུར་པ་དག་དེ་དོན་དུ་གཉེར་བས་མི་བརྟག་ཅེས་པ་ནི་ནམ་ཡང་མ་ཡིན་ནོ། །དེ་ལྟར་བརྟགས་པ་ལས་ཡོན་ཏན་ཐམས་ཅད་ཚང་ཞིང་སྐྱོན་གྱིས་མ་གོས་པ་ཁོ་ན་མ་གཏོགས་བསྟེན་པར་བྱ་བ་མ་ཡིན་ནམ་ཞེ་ན། ཡོན་ཏན་ཐམས་ཅད་ཚང་བ་རྙེད་ན་ལྟ་མཆོག་ཡིན་མོད། དེ་ལྟ་བུ་མ་རྙེད་ནའང་རང་གང་འདོད་པའི་ཡོན་ཏན་དང་ལྡན་པ་ཙམ་ནི་བླ་མ་བསྟེན་པར་བྱ་བ་ཡིན་ཏེ།
རྩོད་ལྡན་དབང་གི་བླ་མ་སྐྱོན་དང་ཡོན་ཏན་འདྲེས། །
རྣམ་པ་ཀུན་ཏུ་སྡིག་དང་བྲལ་བ་ཡོད་མ་ཡིན། །
དེ་ཕྱིར་ཡོན་ཏན་ལྷག་པ་ཡང་ནི་ལེགས་དཔྱད་དེ། །
བུ་རྣམས་ཀྱིས་ནི་དེ་ལ་བསྟེན་པར་གྱུར་པའོ། །
ཞེས་གསུངས་ཤིང༌། བླ་མས་ཀྱང་སློབ་མའི་སྣོད་ལེགས་པར་བརྟགས་ནས་རྒྱུད་བསྟན་པར་བྱ་བ་ཡིན་ཏེ། རྡོ་རྗེ་ཕྲེང་བ་ལས།
ཇི་ལྟར་སེང་གེའི་འོ་མ་ནི། །
ཕལ་པའི་སྣོད་དུ་བཞག་མི་བྱ། །
དེ་བཞིན་རྣལ་འབྱོར་ཆེན་པོའི་རྒྱུད། །
སྣོད་མིན་དག་ལ་སྦྱིན་མི་བྱ། །ཞེས་སོ། །
གསུམ་པ་བསམ་པ་ཇི་ལྟ་བུས་བསྙེན་བཀུར་བ་ནི།
ཚེ་འདིའི་ཕུན་ཚོགས་ཁོ་ན་འདོད་པས་རྒྱལ་པོ་ལ་འཁོར་རྣམས་ཀྱིས་བསྙེན་བཀུར་བ་ལྟ་བུ་མ་ཡིན་པར། ཐར་པ་དོན་དུ་གཉེར་བའི་བསམ་པ་གཏིང་ཚུགས་པས་གཡོ་མེད་པར་བསྙེན་བཀུར་བའོ། །
བཞི་པ་བསྙེན་བཀུར་གྱི་ངོ་བོ་གང་ཡིན་པ་ནི།
བརྙེད་དང་བཀུར་སྟི་དག་དང་རིམ་གྲོ་དང༌། །སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། །
ཞེས་སྤྱིར་གསུངས་པ་དང༌། ལྷག་པར་སྔགས་ཀྱི་ཚུལ་ལ་རྒྱུད་སྡེ་རྣམས་ནས་གསུངས་པ་སློབ་དཔོན་རྟ་དབྱངས་ཀྱི་བླ་མ་ལྔ་བཅུ་པར་བསྡུས་ཏེ་གསུངས་པ་སོགས་ལས་ཤེས་པར་བྱའོ། །
དེ་ནས་གཉིས་པ་ལམ་ལ་འཇུག་པའི་རིམ་པ་ནི།
ཇི་སྐད་བཤད་པའི་སློབ་མའི་མཚན་ཉིད་གསུམ་ལས། ཕྱི་མ་གཉིས་ཀྱི་སྣོད་རུང་དུ་རྣམ་པར་གཞག་པ་དེ་གཉིས་ཀའང་ལས་དང་པོ་པ། རྣལ་འབྱོར་པ་གྲུབ་པ་སྟེ་གནས་སྐབས་གསུམ་ལས། ལས་དང་པོ་པ་དེ་གཉིས་ཀ་ཡང་དམ་ཚིག་དང་སྡོམ་པ་འཛིན་པ་སྔོན་དུ་འགྲོ་བས། དཀྱིལ་འཁོར་དུ་ཞུགས་ཤིང་དབང་ནོད་དེ། རིམ་པ་གཉིས་ཀྱི་རྣལ་འབྱོར་གང་ཡང་རུང་བ་དྲོད་རྙེད་རྙེད་ཀྱི་བར་དུ་སྒོམ་པར་བྱེད་པ་ཙམ་དུ་སྤྱིའི་མཚན་ཉིད་མཚུངས་ལ། དབང་བསྐུར་བ་དེ་ཡང་དཀྱིལ་འཁོར་སྔོན་དུ་འགྲོ་བ་ཅན་ཡིན་ཏེ། གྲུབ་ཆེན་དྲིལ་བུའི་ཞབས་ཀྱིས།
དབང་བསྐུར་དཀྱིལ་འཁོར་སྔོན་འགྲོ་བར། །
རྡོ་རྗེ་འཆང་གིས་གསུངས་པ་སྟེ། །
ཞེས་གསུངས་པའི་དཀྱིལ་འཁོར་དེ་ཡང་རྣམ་པ་ལྔ་སྟེ། དབང་བདུན་ལ་ལྟོས་པ་རྡུལ་ཚོན་ལ་སོགས་པ་ཕྱིའི་དཀྱིལ་འཁོར་དབང་གོང་མ་བཞི་ལ་ལྟོས་ཏེ། ལུས་བྷ་ག །སེམས་དོན་དམ་པའི་དཀྱིལ་འཁོར་དང་བཞིའོ། །དེ་ལ་ཕྱི་དཀྱིལ་འཁོར་དུ་བཤད་མ་ཐག་པའི་སློབ་མ་འབྲིང་པོ་ལ་དབང་བདུན་བསྐུར་ཏེ། བསྐྱེད་རིམ་ཙམ་སྒོམ་པ་ལས། འཇིག་རྟེན་པའི་དངོས་གྲུབ་བསྒྲུབ་པའི་རིམ་པ་དང༌། ལུས་ཀྱི་དཀྱིལ་འཁོར་སོགས་བཞིར་བཤད་མ་ཐག་པའི་སློབ་མ་མཆོག་ལ། མཆོག་དབང་གོང་མ་བཞིན་བསྐུར་བའི་རིམ་གྱིས་རྫོགས་པའི་རྣལ་འབྱོར་སྒོམ་པ་ལས་འཇིག་རྟེན་ལས་འདས་པའི་དངོས་གྲུབ་སྒྲུབ་པ་གཉིས་ལས།
དང་པོའི་དབང་དུ་བྱ་སྟེ་དཀྱིལ་འཁོར་འདུས་བྱས་ནས་དབང་བསྐུར་བ་འདི་ནི། སྔར་བཤད་པའི་མངལ་ཆགས་པ་དང༌། བཙས་ནས་དབང་པོ་ཡུལ་ལ་འཇུག་པའི་རིམ་པ་བཞི་ལ་ཡོད་པ་གཉིས་སྦྱང་བྱ་སྦྱོང་བྱེད་ཀྱི་རྟེན་འབྲེལ་མཐུན་པར་འབྱུང་བ་ཡིན་ཏེ། མ་དག་པ་དང་དག་པའི་ཆོས་སྤང་གཉེན་གྱི་མཚན་ཉིད་དུ་འབྱུང་བ་ལམ་གྱི་ཆིངས་དང་འགྲོས་སུ་གནས་པའི་ཕྱིར། དེ་ཡང་ཇི་ལྟ་བུ་ཞེ་ན། མའི་ལུས་དཀྱིལ་འཁོར་ཨ་བ་ཏི་ཚངས་ཐིག་སྙིང་གའི་རྩ་བརྒྱད་ཐིག་ཆེན་བརྒྱད་དང༌། ཁམས་ལྔ་ཚོན་ལྔ་དང༌། སྙིང་གའི་རྣམ་པར་ཤེས་པའི་རྟེན་ནཱ་དའི་དཀྱིལ་འཁོར་གྱི་གཙོ་བོའི་མཚན་མ་དང༌། ཕུང་ཁམས་སྐྱེ་མཆེད་ལས་དབང་བྱ་བ་སོགས་ཀྱི་གནས་ཀྱི་ཁམས་རྣམས་འཁོར་གྱི་ལྷ་རྣམས་ཀྱི་མཚན་མ་དང་ལུས་ཀྱི་ཁྲུ་བཞི་ལ་སོགས་པའི་ཚད་དང་ལྡན་པ་དཀྱིལ་འཁོར་དང༌། ཕ་ནི་རྡོ་རྗེ་སློབ་དཔོན་དང༌། འཕེན་རྫོགས་ཀྱི་ལས་ཅན་གྱི་བར་སྲིད་ནི། སྟ་གོན་གྱིས་རྒྱུད་སྦྱངས་པའི་སློབ་བུ་དང༌། བར་སྲིད་པའི་ཁ་དང་བཤང་བའི་སྒོ་ནས་ལུས་ལ་བཅུག་པ་ནི། སློབ་བུ་རྡོ་རྗེ་སློབ་དཔོན་གྱིས་མངལ་འབྱིན་བྱས་ཏེ་བུར་བྱས་པ་དང༌། ཕ་མའི་དཀར་དམར་གྱི་མཚམས་ལས་མི་འདའ་བའི་སྡོམ་པ་སྦྱིན་པ་དང༌། མངལ་སྦུབས་ཀྱི་མུན་པ་ནི་མིག་དར་འཆིང་བ་དང༌། དཀར་དམར་གཉིས་ཀྱི་བདེ་བ་དམ་པར་བྱིན་གྱིས་རླབས་པ་ནི་ཡེ་ཤེས་འབེབས་པ་དང༌། མངལ་ནས་བཙས་མ་ཐག་ཏུ་གཡས་གཡོན་གྱི་དཀྱིལ་འཁོར་བཅུ་འབབ་པ་ནི་མེ་ཏོག་འདོར་བ་དང༌། དེ་ནས་མེ་ཏོག་དོར་ཏེ་རིགས་ངེས་པར་བྱས་ནས་དབང་བསྐུར་བ་ནི་བྱིས་པའི་གནས་སྐབས་ཉིད་ཀྱི་ཕྱིར། བརྟག་གཉིས་འགྲེལ་པར།
བྱིས་པ་བཙས་ལ་མ་རྣམས་ནི། །
ཆུ་ཡི་ཁྲུ་བའི་དབང་བསྐུར་བྱེད། །
དེ་ཡིག་གཙུག་ཕུད་རབ་འཇོག་པ། །
ཅོད་པན་དུ་ནི་ཡོངས་སུ་བརྟག །
དེ་ཡི་རྣ་བ་འབིགས་པ་སོགས། །
དར་དཔྱངས་དབང་བསྐུར་ཞེས་བྱར་བཤད། །
བྱིས་པ་སྨྲ་དང་རྒོད་པ་ནི། །
དྲིལ་བུ་རྡོ་རྗེ་དབང་བསྐུར་རོ། །
ལྔ་པ་ལོངས་སྤྱོད་བརཏལ་ཞུགས་ཡིན། །
མིང་ནི་མིང་གི་དབང་བསྐུར་བའོ། །
ཀློག་པ་ལ་སོགས་རྗེས་གནང་ལ། །
ཕ་དག་གིས་ནི་རྟག་ཏུ་སྦྱོར། །
དེ་ལྟར་རྣམ་པ་བདུན་གྱིས་ནི། །
དབང་བསྐུར་བདུན་དུ་རབ་ཏུ་གྲགས། །
ཞེས་འབྱུང་བ་ལྟར་ཡིན་ལ། དེ་ལྟར་དབང་ཐོབ་པ་དེས་བསྲུང་བར་བྱ་བའི་དམ་ཚིག་ལ། ཐེག་པ་ཆེན་པོའི་སྤྱིའི་དམ་ཚིག་ཆེན་པོ་བཞི་དང༌། ཁྱད་པར་གྱི་དམ་ཚིག་རྩ་བའི་ལྟུང་བ་བཅུ་བཞི་དང་བྲལ་བ། ལྷག་པའི་དམ་ཚིག་གང་ལ་མེ་ཏོག་ཕོག་པའི་རིགས་ཀྱི་དམ་ཚིག་ཏུ་རྡོ་རྗེའི་རིགས་ལ་སྲོག་གཅོད་སྤང་བ་ལ་སོགས་པ་དྲང་དོན་དུ་བཤད་པ་རྣམས་སོ། །
དེ་ལྟར་དབང་བསྐུར་ནོད་ཅིང་དམ་ཚིག་དང་སྡོམ་པར་ལྡན་པའི་སྔགས་པ་དབང་པོ་འབྲིང་པོས། འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་སྒྲུབ་པ་རྣམས་ལ། བསྐྱེད་རིམ་གྱི་བསྙེན་པ་དཀྱིལ་འཁོར་རྒྱལ་མཆོག །ཉེ་བར་སྒྲུབ་པ་ལས་རྒྱལ་མཆོག །སྒྲུབ་པ་ཐིག་ལེའི་རྣལ་འབྱོར། སྒྲུབ་ཆེན་ཕྲ་མོའི་རྣལ་འབྱོར་བཞི་ལས། སྐབས་འདིར་བསྙེན་པ་དཀྱིལ་འཁོར་རྒྱལ་མཆོག་ཉིད་ལ་བརྟེན་ནས་འཇིག་རྟེན་པའི་དངོས་གྲུབ་སྒྲུབ་ཚུལ་ལ་བསྙེན་སྒྲུབ་གཉིས་ལས། དང་པོ་དཀྱིལ་འཁོར་རྒྱལ་མཆོག་ཉིད་རྡོ་རྗེ་བཞིའི་རིམ་པས་རྣལ་འབྱོར་དུ་བྱ་བ་ལས། བྱང་ཆུབ་བཞི་ནི། བཅོམ་ལྡན་འདས་ཀྱིས།
དང་པོར་སྟོང་ཉིད་བྱང་ཆུབ་སྟེ། །
གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་རྫོགས་པ། །
བཞི་པ་ཡི་གེ་འགོད་པའོ། །
ཞེས་པས་དེ་བཞི་ཡང་སྦྱང་བྱ་སྦྱང་གཞི་འཁོར་བའི་ཆོས་དང་སྤང་གཉེན་སྦྱོར་བའི་དབང་དུ་བྱས་ན། གཞི་ལ་ཁམས་དྲུག་ལྡན་གྱི་མི་ལྟ་བུ་གཅིག་སྐྱེ་བ་འདི་ཡོངས་སུ་གཏོང་བ་ན། ས་སོགས་རིམ་གྱིས་ཐིམ་པ་ལས་རྣམ་པར་མི་རྟོག་པའི་སྐད་ཅིག་མ་གཅིག་ཉམས་སུ་མྱོང་སྟེ། རླུང་སེམས་ཀྱི་ལུས་སྐྱེ་འགྱུར་གྱི་སྲིད་པའི་ཤ་ཚུགས་འཆང་བ། སྒྱུ་མ་ལྟ་བུའི་བར་སྲིད་འཆར་བ་ཇི་ལྟ་བར། ལམ་འདིར་རིམ་གྱི་མཐར་རྣམ་པར་ཐར་པའི་སྒོ་བཞིའམ། ཡེ་ཤེས་ཀྱི་སྣང་བ་སྟོང་ཉིད་དུ་རྟོགས་པའི་མོས་པའམ། རློམ་པས་སྒོམ་སྟེ་སྟོང་ཉིད་ལས་བྱང་ཆུབ་བོ། །
མའི་ལུས་ཀྱི་དཔྲལ་བ་རླུང༌། མགྲིན་པ་མེ། སྙིང་ག་ཆུ། ལྟེ་བ་ས་རྣམས་ཀྱི་དཀྱིལ་འཁོར་དང༌། སྒལ་ཚིགས་རི་རབ། གསང་བའི་པདྨ་སྣ་ཚོགས་པདྨ། འོག་གི་རྩ་གསུམ་ཟླ་ཉི་སྒྲ་གཅན་གྱི་གདན་རྩ་གསུམ་སྟེ། རྟེན་གཞལ་ཡས་ཁང་གདན་བཅས་དང༌། བར་དོའི་རྣམ་པར་ཤེས་པ་ཁུ་ཁྲག་གི་དབུས་སུ་རོ་མཉམ་པ་ཇི་ལྟ་བར་ཟླ་ཉིའི་དབུས་སུ། སེམས་ཧྃ་ཡི་གེ་རྣམ་པར་ཞུགས་ཏེ་རོ་མཉམ་པ་ནི་ས་བོན་བསྡུ་བའོ། །དེ་ལས་མངལ་དུ་ལུས་ཡོངས་སུ་རྫོགས་པ་ནི། གཙོ་བོ་དང་ཕུང་སོགས་ཀྱི་ཆོས་མཐའ་དག་རྫོགས་པ་ལས། འཁོར་གྱི་ལྷ་རྣམས་ཡོངས་སུ་རྫོགས་པ་ནི་གཟུགས་ཡོངས་སུ་རྫོགས་པའོ། །བཙས་ནས་དབང་པོ་ཡུལ་ལ་འཇུག་པ་དང༌། ཡེ་ཤེས་སེམས་དཔའ་དགུག་གཞུག་བཅིང་མཉེས་བྱ་བ། སྐུ་གསུང་ཐུགས་བྱིན་གྱིས་བརླབ་པ་ནི། གཞི་ལ་མིག་སོགས་དབང་པོ་ལྔ་གཟུགས་སོགས་ཡུལ་ལ་ལོངས་སྤྱོད་པ་སྟེ། ཡི་གེ་དགོད་པའོ། །དབང་བསྐུར་བ་ཡང་དེའི་ཁོངས་སུ་བསྡུ་བར་བྱ་ལ། གཞི་ལ་བྱིས་པ་སྨྲ་བ་རྒོད་པ་སོགས་དང་སྤྱོད་ལམ་གྱི་ཁྱད་པར་རྣམས་ནི་ལམ་དུ་སྔགས་བཟླ་བ་དང༌། བསྙེན་པ་བྱ་བའི་དུས་ཀྱི་ལུས་ངག་གི་སྤྱོད་ལམ་གྱི་རྣམ་པ་རྣམས་སོ། །
དེ་ལྟར་བསྒོམས་ཤིང་བསྙེན་པ་ལས་མཚན་མ་རྙེད་པ་ན། གཉིས་པ་སྒྲུབ་པ་ལ་འཇུག་སྟེ་འདི་ཡང་གཞི་ལ་བྱིས་པ་ནར་སྨིན་ནས་བྱ་བ་སྒྲུབ་པ་ལ་སྟོབས་དང་ལྡན་པར་གྱུར་པ་ན། ཚོང་དང་ཞིང་ལས་ལ་སོགས་པ་འཇུག་པ་དང་མཐུན་ཏེ་སྒྲུབ་པའི་ངོ་བོ་ནི་བརྩོན་འགྲུས་བར་མ་ཆད་དུ་རྩོམ་པ་ཡིན་ལ། དེ་ཡང་ལས་ཆེན་པོ་ཞི་བ་དང་རྒྱས་པ་དང་དབང་དང་དགུག་པ་དང་བསད་པ་དང་བསྐྲད་པ་དང་རྨོངས་པ་དང་རེངས་པ་སྟེ་བརྒྱད་པོ་རྣམས་ནི་ཆུང་ངུ་ཡིན་ལ།
རལ་གྲི་རེག་པ་བཅུད་ཀྱི་དབང་པོ་བདུད་རྩིའི་འབྲས་བུ་རིལ་བུ་རོ་ཙ་ན་དང་མིག་སྨན་དང༌། །
རྐང་པ་བྱུག་དང་ཤིང་ལྷམ་དག་དང་འཇིག་རྟེན་པ་ཡི་དངོས་གྲུབ་བརྒྱད་པོ་དག །
ལྷུན་པོའི་ཕྱི་རོལ་ཏུ་འོག་གི་ས་གཞིའི་གནས་ལ་གྲུབ་པ་བརྒྱད་པོ་ཡང་དག་གནས་པ་སྟེ། །
ཤར་དུ་རལ་གྲིར་འགྱུར་ཏེ་རོ་ཡི་དབང་པོ་བདུད་རྩིའི་འབྲས་བུ་རིལ་བུ་མིག་སྨན་རོ་ཙ་ན། །
ལྷོ་རུ་དཔལ་ལྡན་རྐང་མགྱོགས་མི་ཟད་མཐའ་དག་གཏེར་ནི་དཀྱིལ་འཁོར་དག་གི་མེ་ཡི་ཟུར་དུའོ། །
ཞེས་གསུངས་པའི་གྲུབ་པ་ཆེན་པོ་བརྒྱད་ནི་དངོས་གྲུབ་འབྲིང་པོ་ཡིན་ལ། ས་འོག་ན་སྤྱོད་པ་ཀླུ་དང༌། ལྷ་མིན་དང་སྐལ་བ་མཉམ་པ་དང༌། ས་སྟེང་ན་སྤྱོད་པ་འཁོར་ལོས་བསྒྱུར་བ་སོགས་དང༌། མཁའ་ལམ་སྤྱོད་པ་འདོད་པའི་ལྷ་དྲུག་དང་སྐལ་བ་མཉམ་པར་སྤྱོད་པ་ནི་དངོས་གྲུབ་མཆོག་གོ །ཚངས་རིགས་ནས་འོག་མིན་གྱི་བར་གྱི་ལྷ་རྣམས་དང་སྐལ་མཉམ་དུ་གྱུར་པ་ཡང་མཁའ་ལ་སྤྱོད་པ་ནི་ཆེན་པོ་སྟེ། འདི་དག་དང་འདོད་པའི་མཁའ་སྤྱོད་གཉིས་ཀ་ལ། ཕྲ་བ་དང༌། ཡང་བ་དང༌། བདག་པོར་གྱུར་པ་དང༌། གར་ཡང་ཕྱིན་པ་དང༌། མཆོད་པར་འོས་པ་དང༌། འདོད་དགུར་བསྒྱུར་བ་དང༌། དགའ་མགུར་གནས་པ་དང༌། དབང་དུ་གྱུར་པ་སྟེ་འཇིག་རྟེན་པའི་དབང་ཕྱུག་བརྒྱད་དང་ལྡན་པ་ཡིན་ནོ། །
འདིར་སློབ་མ་དབང་པོ་འབྲིང་ལ་རྡུལ་ཚོན་གྱི་དཀྱིལ་འཁོར་དུ་བྱིས་པ་འཇུག་པའི་དབང་བདུན་བསྐུར་བར་གསུངས་པ་དང༌། འོག་ཏུ་སློབ་མ་དབང་པོ་མཆོག་བྱིས་པ་འཇུག་པའི་དབང་བསྐུར་ནས་དགེ་བསྙེན་དུ་བྱ་བ་ཞེས་པ་གཉིས་འགལ་ལོ་སྙམ་ན་མི་འགལ་ཏེ། སྔ་མར་བཤད་པ་དེ་རེ་ཤིག་སྔགས་ཀྱི་དགེ་བསྙེན་ཙམ་ལས་མི་སྒྲུབ་པར་འཇིག་རྟེན་པའི་དངོས་གྲུབ་བསྒྲུབས་ནས་ཐོབ་པ་ན་སླར་འཇིག་རྟེན་ལས་འདས་པའི་དངོས་གྲུབ་ཀྱི་ཆེད་དུ་འཇིག་རྟེན་ལས་འདས་མ་འདས་ཀྱི་བུམ་སོགས་ཀྱི་དབང་ནོད་པའི་རིམ་གྱིས་པའི་ཚུལ་ཡིན་ལ། འདིར་བཤད་པ་ནི། དབང་པོ་མཆོག་ལ་ཅིག་ཅར་བྱིས་པ་འཇུག་པའི་དབང་ནས་བར་མ་ཆོད་པར་འདས་མ་འདས་ཀྱི་བུམ་སོགས་ཀྱི་དབང་བསྐུར་བའི་དབང་དུ་བྱས་པའོ། །ཚུལ་འདིས་འོག་མིན་གྱི་མཐར་ཐུག་པའི་དངོས་སྒྲུབ་པ་ལ་ནི་འཇིག་རྟེན་པའི་དངོས་གྲུབ་ཅེས་བྱ་སྟེ། རྣལ་འབྱོར་རྟོག་པའི་སྒོམ་པ་ལས་མ་འདས་པའི་ཕྱིར། དེས་ན་ཇི་སྐད་དུ།
འཇིག་རྟེན་མ་རིག་རྐྱེན་ཅན་དང༌། །
གང་ཕྱིར་རྫོགས་སངས་རྒྱས་གསུང་བ། །
དེ་ཡི་ཕྱིར་ན་འཇིག་རྟེན་ཀུན། །
རྣམ་རྟོག་ཡིན་པར་ཅིས་མི་འཐད། །
ཅེས་འབྱུང་བ་ཉིད་ཀྱི་ཕྱིར། གཙང་གནས་བཞིར་བགྲོད་པའི་ཉན་ཐོས་དགྲ་བཅོམ་སོགས་འཕགས་རྒྱུད་ཀྱི་མཁྱེན་པའི་ཡེ་ཤེས་རྣམས་ཀྱང༌། རྣལ་འབྱོར་ཆེན་པོའི་རྒྱུད་ཀྱི་རང་རིག་ཡེ་ཤེས་ལ་ལྟོས་ན་འཇིག་རྟེན་པ་ཉིད་ཀྱི་ཕྱིར་མ་རིག་པའི་བརྟགས་པ་ཙམ་ལས་བཞག་ཏུ་ཡོད་པ་མ་ཡིན་པ་ནི་ཆོས་ཚུལ་འདིར་བཅོམ་ལྡན་འདས་ཀྱིས་ངེས་པའོ། །འདིར་ཨ་ཝ་དྷུ་ཏི་ལ་སྐུ་གསུང་ཐུགས་བཀོད་པ་སོགས་ཀྱི་ལས་རྒྱལ་མཆོག་དང་ཕྲ་ཐིག་སྟེ། ཉེར་སྒྲུབ་སྒྲུབ་པ་སྒྲུབ་ཆེན་གསུམ་མི་སྦྱར་བ་ནི། འདི་མི་ཟབ་པའི་བསྐྱེད་རིམ་ཡིན་པའི་དབང་དུ་བྱས་པའོ། །
གཉིས་པ་སློབ་མ་མཆོག་གི་དབང་དུ་བྱས་ནས་དབང་སྡོམ་ཇི་ལྟར་ནོད་པའི་ཚུལ་ལ། རྒྱུད་པའི་ཆེད་དུ་དཀྱིལ་འཁོར་དུ་འཇུག་པ་དང་རྗེས་སུ་འབྲེལ་བ་སྡོམ་དམ་ཇི་ལྟར་འཛིན་པ་དང༌། རྒྱུད་དག་པ་ལ་སྨིན་བྱེད་ཀྱི་དབང་བསྐུར་བའི་རིམ་པའོ། །དང་པོ་༼རྒྱུད་པའི་ཆེད་དུ་དཀྱིལ་འཁོར་དུ་འཇུག་པ་༽ལ་གསུམ། སྔགས་ཀྱི་དམ་སྡོམ་ཐམས་ཅད་ཀྱི་གཞི་རྟེན་དུ་གྱུར་པའི་རྡོ་རྗེ་སེམས་དཔའི་བརྟུལ་ཞུགས་ཉེར་ལྔ་འཛིན་ཚུལ་དང༌། དེ་བཞིན་གཤེགས་པ་དྲུག་གི་དམ་ཚིག་དང་སྡོམ་པ་གྲངས་ངེས་པ་མ་ཕྱེ་བར་ཐུན་མོང་དུ་འཛིན་ཚུལ་དང༌། བརྟུལ་ཞུགས་ཉེར་ལྔ་དང་འདིར་བཤད་པའི་ཐུན་མོང་གི་དེ་བཞིན་གཤེགས་པ་དྲུག་དང་འོག་ནས་འབྱུང་བའི་ཐུན་མོང་མ་ཡིན་པའི་དེ་བཞིན་གཤེགས་པ་དྲུག་སྡོམ་པ་དང་མཆོག་དམན་ནོད་རིམ་ཐོབ་ཚུལ་ལོ། །དང་པོ་༼སྔགས་ཀྱི་དམ་སྡོམ་ཐམས་ཅད་ཀྱི་གཞི་རྟེན་དུ་གྱུར་པའི་རྡོ་རྗེ་སེམས་དཔའི་བརྟུལ་ཞུགས་ཉེར་ལྔ་འཛིན་ཚུལ་༽ལ་གཉིས། འཛིན་ཚུལ་དང༌། ཇི་ལྟར་བསྲུང་བའི་ཚུལ་ལོ། །དང་པོ་༼འཛིན་ཚུལ་༽ནི།
ཀུན་རྫོབ་བསོད་ནམས་ཀྱི་ཚོགས་ཀྱི་དོན་དུ་བརྟུལ་ཞུགས་འདི་དག་སྔོན་གྱི་དེ་བཞིན་གཤེགས་པ་བདུན་པོ་རབ་མཆོག་རྣམས་ཀྱི་ཚོགས་གསུམ་གྱི་བགྲོད་པས་བགྲོད་པར་འདོད་པ་རྣམས་ལ་སློབ་དཔོན་གྱིས་སྦྱིན་པར་བྱ་ཞིང༌། དེ་བཞིན་ཉིད་མངོན་དུ་རྟོགས་པའི་བྱང་ཆུབ་ནས་མཐར་ཐུག་གི་བྱང་ཆུབ་ཀྱི་བར་གཟུང་བར་འདོད་པས་འཛིན་པའོ། །
གཉིས་པ་ཇི་ལྟར་བསྲུང་བའི་དམ་ཚིག་ངོ་བོ་ནི།
ཇི་སྐད་དུ།
འཚེ་དང་མི་བདེན་གཞན་གྱི་བུད་མེད་སྤང་བྱ་གཞན་གྱི་ནོར་དང་ཆང་གི་བཏུང་བ་དེ་བཞིན་ཉིད། །
འཁོར་བར་རྡོ་རྗེའི་ཞགས་པ་དག་སྟེ་རང་གི་དགེ་བ་འཇོམས་བྱེད་སྡིག་པ་ལྔ་པོ་འདི་རྣམས་སོ། །
གང་ཞིག་གང་གི་དུས་སུ་བྱུང་བ་ལྷ་དང་མི་ཡི་བླ་མ་དེ་ཡི་མཚན་གྱིས་རབ་སྦྱིན་བྱ། །
སྣ་ཚོགས་གཙོ་བོའི་བཀའ་འདི་སྲིད་པའི་འཇིགས་པ་འཇོམས་པ་དག་སྟེ་ཁྱོད་ཀྱིས་ཀྱང་ནི་བསྐྱང་བར་བྱ། །
ཞེས་འབྱུང་བའི་འཚེ་བ་ནི་མིའམ་མིར་ཆགས་པ་གསོད་པ་ལྟ་ཞོག །ཐ་ན་གྲོག་སྦུར་ཡན་ཆོད་ལ་འཚེ་བ་གཞི་བཅས་འགོག་ལ། མི་བདེན་པ་ནི་མིའི་ཆོས་བླ་མ་སྨྲ་བ་ལྟ་ཞོག །བཞད་གད་ཙམ་གྱི་ཆེད་དུའང་རྫུན་མི་སྨྲ་བ་དང༌། ཚངས་སྤྱོད་ཀྱི་སྡོམ་པ་ནོད་མ་ནོད་གང་ཡིན་ཀྱང་རུང༌། གཞན་གྱི་བུད་མེད་སོགས་ལོག་གཡེམ་གྱི་ཡུལ་ཡོད་དོ་ཅོག་སྤང་བ་དང༌། གཞན་ནོར་རིན་ཐང་ལོངས་པ་ལྟ་ཞོག །འགྲོ་བ་མཆོག་ནས་ངན་སོང་བས་བདག་ཏུ་བཟུང་བའི་བར་གྱི་ཏིལ་གྱི་ཤུན་པ་ཡན་རང་གིར་བྱ་བའི་མི་དགེ་བའི་རྩ་བ་གཞི་ཆང་དང་བཅས་པ་ནི་སྤང་བར་བྱ་སྟེ་འདི་དག་དམ་ཚིག་དང་ལམ་སྒོམ་པའི་ཆེད་དུ་བསྟན་པ་ནི་མ་བཀག་ལ། དེས་ན་དགེ་བསྙེན་གྱི་བསླབ་པའི་གནས་ལྔ་སོ་སོར་ངེས་པ་དང༌། བསམ་སྦྱོར་རྒྱ་ཆེར་སྡོམ་པས་དེ་ལས་འདས་པ་ན་ལྷག་པའི་སྡིག་པ་ལྔའོ། །ཞེས་བརྗོད་པའི་ཕྱིར། དེ་དག་བསྲུང་བར་ནུས་ཤིང་འདོད་ན་བརྟུལ་ཞུགས་ལྷག་མ་ཉི་ཤུ་སྦྱིན་པར་བྱ་བ་ནི།
ཆོ་ལོ་ཁ་ན་མ་ཐོ་བཅས་པའི་ཟས་དང་ཚིག་ངན་ཀློག་དང་འབྱུང་པོ་ལྷ་མིན་དབང་པོའི་ཆོས། །
བ་ལང་བྱིས་པ་བུད་མེད་སྐྱེས་པ་རྣམས་དང་ལྷ་མིའི་བླ་མ་གསོད་པ་ལྔ་ནི་མི་བྱའོ། །
གྲོགས་པོ་རྗེ་བོ་རྣམས་དང་ལྷ་དང་མི་ཡི་བླ་མ་དགེ་འདུན་ཡིད་བརྟན་རྣམས་ལ་འཁུ་བ་དང༌། །
དབང་པོ་རྣམས་ནི་ཀུན་ནས་ཆགས་པ་དག་སྟེ་དེ་ལྟར་སྲིད་པའི་བདག་པོའི་བརྟུལ་ཞུགས་ཉི་ཤུ་ལྔ། །
ཞེས་འབྱུང་བས། ཆོ་ལོ་ལ་སོགས་པས་དུས་འདས་ཏེ་དགེ་བའི་ཕྱོགས་ཉམས་པར་བྱེད་པ་དང༌། ཁ་ན་མ་ཐོ་བའི་ཟས་ནི། རིན་དང་བཟའ་བའི་དོན་དུ་བཅད་པའི་ཤ་ལ་སོགས་པ་ཆོས་དང་མི་མཐུན་པའི་ལོག་པའི་འཚོ་བ་རྣམས་དང༌། ཚིག་ངན་པ་སྐྱེས་པ་བུད་མེད་སྨད་འཚོང་དམག །རྐུན་པོ། རྒྱལ་པོ་ལ་སོགས་པའི་གཏམ་ཀློག་པས་དུས་འདའ་བ་དང༌། འབྱུང་པོའི་ཆོས་རིག་བྱེད་ལས་བརྗོད་པའི་ཕ་མེས་ཀྱི་མཚུན་གསོལ་བ་སོགས་ཀྱིས་སྤྱོད་པས་གྲོལ་བར་ལྟ་ཞིང་མཐོ་རིས་ཀྱི་ཆེད་དུ་མཆོད་སྦྱིན་བྱ་བ་དང༌། ལྷ་མིན་དབང་པོའི་ཆོས་ལུགས་ནི་ཀླ་ཀློའི་ཆོས་ཏེ། རང་གིས་གསད་པའི་ཤ་མ་གཏོགས་ལས་ཀྱིས་ཤི་བའི་ཤ་མི་བཟའ་བ་དང༌། གོས་དཀར་པོ་འབའ་ཞིག་གྱོན་པ། བྱ་གག་གི་བཏུང་བ་འབའ་ཞིག་བརྟེན་པ་ལ་སོགས་པའི་བརྟུལ་ཞུགས་རྣམས་ནི་ཉེ་བའི་སྡིག་པའམ་དེའི་ཆོས་ལུགས་ལྔའོ། །བ་གླང་ནས་སྐྱེས་པའི་བར་གསོད་པ་དང༌། ལྷ་མིའི་བླ་མ་སངས་རྒྱས་ཀྱི་རྟེན་བཤིག་པ་ལ་གསོད་པའི་སྒྲས་གདགས་ཏེ་གསོད་པ་ལྔའོ། །འདི་དག་ནི་འཚེ་བ་ལས་ལོགས་སུ་སྨོས་པ་ནི་འདི་རྣམས་ལ་བརྟུལ་ཞུགས་འཛིན་པའི་ཆེད་དུ་བཞག་ལ། ཆོས་དང་ཟང་ཟིང་གིས་ཕན་བཏགས་པའི་གྲོགས་དང༌། ལུགས་གཉིས་ཀྱི་བསྐུར་འོས་རྗེ་བོ་དང༌། རྒན་རབས་སོགས་དང༌། ལྷ་མིའི་བླ་མ་དང་སངས་རྒྱས་དང་དགེ་འདུན་དང༌། ཡིད་བརྟན་བླ་མ་རྣམས་ལ་འཁུ་བ་རྣམ་པ་ལྔ་དང༌། མིག་གཟུགས་ལ་ཆགས་པ་ནས་ལུས་རེག་བྱ་ལ་ཆགས་པའི་བར་གྱི་ཡང་སྲིད་འཕེན་ནུས་ཀྱི་ལས་ཡོངས་སུ་རྫོགས་པ་ནི་ཆགས་པ་ལྔ་སྟེ་ཉི་ཤུ་སྤང་བར་བྱ་ལ། རྣམ་པ་ཉི་ཤུ་ལྔ་པོ་འདི་དག་ལ་གཞར་ཡང་འདའ་བར་བྱ་བ་མ་ཡིན་པས་ན་དམ་ཚིག་དང་བརྩོན་པས་སྒོ་གསུམ་དེའི་ངོར་སོན་པ་ཉིད་ཀྱི་བརྟུལ་ཞུགས་ཏེ། སྲིད་པའི་བདག་པོ་རྡོ་རྗེ་སེམས་དཔའི་དམ་ཚིག་གོ །དམ་ཚིག་གི་འདི་ཉིད་གཞིར་བྱས་ནས།
གཉིས་པ་དེ་བཞིན་གཤེགས་པ་དྲུག་གི་དམ་ཚིག་དང་སྡོམ་པ་གྲངས་ངེས་མ་ཕྱེ་བར་ཐུན་མོང་དུ་འཛིན་ཚུལ་ལ་ཇི་ལྟར་འཛིན་པའི་ཚུལ་དང༌། བསྲུང་བའི་ཚུལ་ལོ། །དང་པོ་༼ཇི་ལྟར་འཛིན་པའི་ཚུལ༽ནི།
རིན་པོ་ཆེ་དང་གསེར་ལ་སོགས་པའི་མེ་ཏོག་དང་བཅས་པའི་མཎྜལ་བྱས་ཏེ་ཡོན་དབུལ་བ་དང༌། ལུས་དང་ངག་སེམས་དྭངས་བས་བདག་ཉིད་བུ་དང་བུ་མོར་བཅས་པ་འབུལ་ཞིང་མེད་ན་རང་གི་རིགས་ལས་སྐྱེས་པའི་གཞོན་ནུ་མ་དབུལ་བར་བྱ་སྟེ། སྐྱབས་སུ་འགྲོ་བའི་མཚན་ཉིད་ཅན་གྱི་གསོལ་བ་གདབ་པ་སྔོན་དུ་འགྲོ་བས་སྔགས་ཚིག་ལན་གསུམ་བརྗོད་པའི་སྒོ་ནས་འཛིན་པའོ། །
གཉིས་པ་ཇི་ལྟར་བསྲུང་བའི་དམ་ཚིག་རང་གི་ངོ་བོ་ནི།
འདོད་པའི་རྡོ་རྗེ་ལ་ནི་རྡོ་རྗེ་དྲིལ་བུ་ཕྱག་རྒྱ་བླ་མ་དག་ཀྱང་སྤྱི་བོར་གཟུང་བར་བགྱི། །རིན་ཆེན་ལ་ནི་སྦྱིན་པ་སྦྱིན་བགྱི་འཁོར་ལོ་འདི་ལ་རྒྱལ་བ་མཆོག་གི་དམ་ཚིག་བསྐྱང་བར་བགྱི། །རལ་གྲི་ལ་ནི་མཆོད་པ་བགྱི་སྟེ་གསལ་བར་ཆུ་སྐྱེས་རིགས་ལ་སྡོམ་པ་རྣམས་ནི་བསྐྱང་བར་བགྱི། །སེམས་ཅན་རྣམས་ནི་ཐར་པའི་སླད་དུ་རྒྱལ་བ་བསྐྱེད་མཛད་རིགས་ལ་བྱང་ཆུབ་གིས་བསྐྱེད་པར་བགྱི། །ཞེས་འབྱུང་བའི་འདོད་པའི་རྡོ་རྗེ་ལ་ནི་ཞེས་པའི་རྒྱ་དཔེར། ཨིཥྟ་བཛྭེ་ཞེས་པའི་རྣམ་དབྱེ་བདུན་པ་ནི། ལྔ་པའི་དོན་ལ་བདུན་པའི་སྒྲ་སྦྱར་བ་ཡིན་ཏེ། དཔེར་ན་བྱང་ཆུབ་ཀྱི་ཕྱིར་སེམས་བསྐྱེད་པ་ལ་བྱང་ཆུབ་ཏུ་སེམས་བསྐྱེད་ཞེས་བྱ་བ་བཞིན་དུ། འདོད་པའི་རྡོ་རྗེའི་ཕྱིར་རྡོ་རྗེ་དང་དྲིལ་བུ་སོགས་གཟུང་བར་བྱའོ། །ཞེས་སྦྱར་བ་ཡིན་ལ། བགྱི་ཞེས་པ་སྨོན་ལམ་གྱི་རྣམ་པས་འཛིན་ལ། དེ་ཡང༌།
ཞེས་ཕྱིས་སྨོན་པ་ལྟ་བུ་མ་ཡིན་པར། ད་ལྟ་ཉིད་ནས་སྨོན་ལམ་སེམས་བསྐྱེད་དང་མཚུངས་ལྡན་དུ་སེམས་བསྐྱེད་ཅིང་འཛིན་པར་བྱ་བ་ཡིན་ཏེ། ཇི་སྐད་དུ།
བརྟན་པ་རྣམས་ཀྱི་སྨོན་ལམ་ནི། །
སེམས་དཔའ་འདུན་དང་བཅས་པ་སྟེ། །
ཞེས་པ་ལྟར། སྡོམ་པ་ཐོབ་འདོད་ཀྱི་སེམས་དང༌། གནས་དེ་ལ་དད་ཅིང་མོས་ལ་འདུན་པ་གང་ཡིན་པའོ། །དེ་ལྟའི་དམ་སྡོམ་གྱི་དབང་དུ་བྱས་ན་རྡོ་རྗེ་ཐུགས་ཀྱི་དམ་ཚིག །དྲིལ་བུ་གསུང་གི་དམ་ཚིག །ཕྱག་རྒྱ་སྐུའི་དམ་ཚིག་ལས། རྡོ་རྗེ་རྩེ་མོ་ཡང་གསང་ཆེན་རིགས་གཅིག །སྟོང་ཆེན་ལྔ། འགྱུར་མེད་ཡིག་དྲུག་གི་ངེས་པས་དེ་རྙེད་དུ་འགྱུར་བ་ཡིན་ལ། འདིར་འདོད་པ་ནི་ལྔ་ཡིན་ལ། དེའི་ཕྱིར་རྩེ་ལྔ་པའི་རྡོ་རྗེ་ནི་མི་བསྐྱོད་པའི་རིགས་ཡིན་ལ། དེའི་དམ་ཚིག་ལ། རྡོ་རྗེ་ཐུགས་དྲིལ་བུ་གསུང་ཕྱག་རྒྱ་སྐུ་སྟེ་ལུས་ངག་ཡིད་གསུམ་གྱི་གསང་བ་ནི་དེ་དག་ལས་ནམ་ཡང་མི་འདའ་བར་གདོད་མ་ནས་གནས་པ་ནི་གཞིའི་དམ་ཚིག །དེ་རྣལ་འབྱོར་པའི་བློའི་རིམ་པས་ལུས་ངག་ཡིད་གསུམ་རྡོ་རྗེ་གསུམ་དུ་ངོ་འཕྲོད་ཅིང་རྣལ་འབྱོར་དུ་ལོངས་པ་ནི་འཛིན་པ་སྟེ། ཉེར་ལེན་གྱི་རྒྱུའི་སྟེང་ནས་བཞག་པ་དང༌། ལྷན་ཅིག་བྱེད་པའི་རྐྱེན་གྱི་གཙོ་བོ་ནི་བླ་མ་ཡིན་པས། དེ་ཉིད་བསྟེན་ཚུལ་གྱི་རྣམ་པ་ཐམས་ཅད་མཁྱེན་དགོས་པ་ནི། འདའ་བྱ་མ་ཡིན་པའི་དམ་ཚིག་དང༌། ལྷན་ཅིག་བྱེད་རྐྱེན་གྱི་གཙོ་བོར་བླ་མ་བཟུང་ནས་ང་རྒྱལ་བཅག་ལ་བསྟེན་པར་བྱེད་པ་ནི་འཛིན་པའི་དོན་ཏོ། །དམ་ཚིག་གསུམ་པོ་འདིའི་མཚོན་བྱེད་ཀྱི་རྡོར་དྲིལ་དང༌། ལག་པའི་ཕྱག་རྒྱ་སོགས་ཕྱི་ནང་གི་རིམ་པ་གཉིས་ཀྱིས་བཅིངས་ནས་བཤད་པ་རྣམས་ཀྱང་སྤང་བར་མི་བྱ་ཞིང་བསྟེན་པར་བྱ་བའི་ངོ་བོ་ཉིད་དུ་བཟུང་བར་བྱ་སྟེ། དམ་ཚིག་འདི་ནི་སྔགས་ཀྱི་དམ་ཚིག་དང་སྡོམ་པ་ཐམས་ཅད་ཀྱི་གཞིའམ་རྩ་བར་གྱུར་པ་ཉིད་ཀྱི་ཕྱིར། མི་གཡོ་བའམ་མི་འཁྲུག་པའམ་མི་འཕགས་པ་ཞེས་ཀྱང་བྱ་སྟེ། མི་སྐྱོད་པའི་དམ་ཚིག་གོ །
འདི་ལྟ་བུ་གཞིར་བྱས་ནས་སྔགས་ཀྱི་ལམ་ཐམས་ཅད་ཚོགས་གསུམ་གྱིས་བསྡུས་པའི་ཕྱིར། བསོད་ནམས་ཀྱི་ཚོགས་ཀྱི་དོན་དུ་རིན་པོ་ཆེ་དང༌། ལས་རིགས་གཉིས་ཀྱི་དམ་ཚིག་དང་སྡོམ་པ་གཟུང་བ་དང༌། ཚུལ་ཁྲིམས་ཀྱི་དོན་དུ། འཁོར་ལོ་དང་པདྨའི་རིགས་གཉིས་ཀྱི་དམ་ཚིག་དང་སྡོམ་པ་བཟུང་བ་དང༌། ཡེ་ཤེས་ཀྱི་ཚོགས་ཀྱི་དོན་དུ་རྡོ་རྗེ་རྩེ་ལྔ་པ་དང་རྩེ་གཅིག་པའི་རིགས་གཉིས་ཀྱི་དམ་ཚིག་དང་སྡོམ་པ་རྣམས་བཟུང་བར་བྱ་བ་ཡིན་ཏེ། དེ་ཡང་བསོད་ནམས་ཀྱི་ཚོགས་ལ་ཡུལ་དམན་མཆོག་གཉིས་ལས།
དང་པོ་དམན་པ་ལ་བརྟེན་ནས་བསོད་ནམས་ཀྱི་ཚོགས་མངོན་དུ་བྱ་བ་ནི།
རིན་པོ་ཆེའི་རིགས་ཀྱི་དམ་ཚིག་ཡིན་པས། དེ་ལ་སྦྱིན་པ་རྣམ་པ་བཅུ་སྟེ།
རིན་ཆེན་ལྕགས་ཟས་བ་གླང་རྟ། །
གླང་ཆེན་བུ་མོ་ཡུལ་འཁོར་དང༌། །
འདོད་པའི་ཆུང་མ་རང་གི་ཤ། །
སྦྱིན་པ་རྣམ་པ་བཅུ་རུ་འདོད། །
ཅེས་པ་རྣམས་ལས་དང་པོ་པས་དངོས་སུ་སྦྱིན་ནུས་ཤིང༌། མི་ནུས་པ་སྨོན་ལམ་གྱི་ཡུལ་དུ་བྱེད་པ་སྟེ། འདིའི་ངེས་དོན་གྱི་སྤྲོ་བ་དང་བསྡུ་བའི་མཚན་ཉིད་ཅན་གྱི་འཛིན་པ་རྣམ་པ་བཅུའོ། །དེ་ནས་ཚུལ་ཁྲིམས་ཀྱི་ཚོགས་ཀྱི་རྒྱུར། འཁོར་ལོའི་དམ་ཚིག་ཤ་ལྔ་བདུད་རྩི་ལྔ་ལ་སོགས་པའི་བཟའ་བའི་དམ་ཚིག་དང༌། དེའི་ཆོས་མཐུན་རྣལ་འབྱོར་དང་མཐུན་པའི་ཁ་ཟས་ཏེ། ཇི་སྐད་དུ།
དེ་ལ་ག་བུར་རྒྱུ་ཡི་ཕྱིར། །
ཤ་ནི་རྟག་ཏུ་བཟའ་བར་བྱ། །
ཁྱད་པར་དུ་ནི་ཆང་ཉིད་དོ། །
ཞེས་པ་རྣམས་བསྟེན་པ་དང༌། ངེས་དོན་ནི་ཐ་མལ་པའི་མིག་སོགས་དབང་པོ་ལྔ་གཟུགས་སོགས་ཡུལ་ལྔ་ལ་འཇུག་པ་བཀག་ནས། རྣམ་པ་གཞན་པའི་མིག་སོགས་ལྔ་རྣམ་པ་གཞན་པའི་གཟུགས་སོགས་ཡུལ་ལྔ་ལ་འཇུག་པ་སྟེ། སོ་སོར་སྡུད་པ་རྣམ་པ་བཅུའོ། །དེ་ནས་ལས་ཀྱི་རིགས་ཀྱི་དམ་ཚིག་ཡུལ་མཆོག་ལས། བསོད་ནམས་བསགས་པ་སྟེ་སངས་རྒྱས་བྱང་སེམས་རྣམས་ལ་མེ་ཏོག་སོགས་མཆོག་གི་རྣམ་པ་ཇི་སྙེད་པས་མཆོད་པ་དང༌། ངེས་དོན་ནི། ཁམས་ལུགས་ལྡོག་ཏུ་བཅིངས་པ་རྒྱུ་མཐུན་པ་ལ་སོགས་པའི་རིམ་གྱིས་འཁོར་ལོ་སོ་སོའི་ལྟེ་བར་གཤེགས་པས། རྩ་ཁམས་རྣམས་དཔའ་བོ་དང་དཔའ་མོར་དག་པ་སྒྲིབ་བྲལ་གྱི་ངོ་བོ་ཉིད་དུ་གཉིས་སུ་མེད་པར་མཉེས་པར་བྱེད་པའོ། །དེ་ནས་པདྨའི་རིགས་ཀྱི་དམ་ཚིག་ནི་ཚངས་སྤྱོད་དེ་དབང་བདུན་མན་ཆད་དུ་ལོག་གཡེམ་འགོག་པ་དང༌། དབང་གོང་མ་རྣམས་སུ་བུད་མེད་དང་འགྲོགས་པ་ལས་ཀྱང་ཁུ་བ་མི་འཕོ་བའི་འཛག་མེད་ཀྱི་སྡོམ་པ་བསྲུང་བ་ནི་ཚུལ་ཁྲིམས་ཀྱི་ཚོགས་དངོས་སོ། །
དེ་ནས་རྒྱལ་བ་བསྐྱེད་མཛད་རྡོ་རྗེ་སེམས་དཔའི་རིགས་ཀྱི་དམ་ཚིག་ནི། ཀུན་རྫོབ་སྨོན་འཇུག་གི་སེམས་རྣམ་པ་གཉིས་དང༌། དོན་དམ་སྟོང་པ་ཉིད་དང་སྙིང་རྗེ་དབྱེར་མེད་པའི། བདག་ཉིད་ཕྱག་རྒྱ་ཆེན་པོའི་དངོས་གྲུབ་ཁོ་ནའི་ཆེད་དུ་བྱང་ཆུབ་ཀྱི་སེམས་བསྐྱེད་པར་བགྱི་ཞེས་པའོ། །འདི་ལྟར་རྒྱལ་བ་རིགས་དྲུག་གི་དམ་ཚིག་དང་སྡོམ་པ་འདི་དག་བཟུང་བ་དེའི་ཚེ་ན། སྔགས་ཀྱི་ཚུལ་གྱི་དམ་ཚིག་དང་སྡོམ་པ་ཐམས་ཅད་བཟུང་བར་འགྱུར་བ་ཡིན་གྱི། སྔགས་ཀྱི་ཚུལ་གྱི་ལམ་ཐམས་ཅད་ཚོགས་གསུམ་གྱིས་བསྡུས་པར་འགྱུར་བའི་ཕྱིར་ན། དམ་ཚིག་ཐམས་ཅད་ཀྱང་འདི་སྙེད་དུ་འདུས་པ་ཡིན་ནོ། །དེ་ཡང་སྡོམ་པ་འཛིན་པའི་ཚེ་ཡན་ལག་ངེས་པ་དང་བྲལ་བའི་བསམ་པས་སྡོམ་པ་ཐམས་ཅད་འཛིན་པ་ལ་སློབ་པར་སེམས་པ་ཞིག་དགོས་མོད་ཀྱི། འདིར་དམ་ཚིག་དེ་དག་རིགས་ཐ་དད་དུ་ཕྱེ་བ་ནི། འདིར་མ་ཟད། རྒྱུ་ལམ་འབྲས་བུའི་གནས་སྐབས་ཐམས་ཅད་དུ་སྟོང་ཆེན་ཡི་གེ་ལྔ་དང༌། ཐིག་ལེ་སྟོང་པ་ཡི་གེ་དྲུག་གི་ངོ་བོར་རྒྱུ་རྒྱུད་འོད་གསལ་དེ་གནས་པའི་ངེས་པས། རིགས་ལྔའམ་དྲུག་ཏུ་དབྱེ་བར་བྱ་བ་ཡིན་པ་ལས། འདིར་ཕྱི་མ་གཟུང་བར་བྱ་བ་ཡིན་ལ། དམ་ཚིག་མཐའ་ཡས་པ་དག་ལས་འདི་ཙམ་ཞིག་འདིར་བཟུང་བའི་དོན་ནི་འདི་ཡིན་ཏེ། རྒྱུད་འདིར་ཞུགས་ནས་ལུས་ལ་ཐ་མལ་གྱི་སྣང་ཞེན་བསལ་ནས་ལྷའི་སྐུར་བྱ་བ་ཕྱག་རྒྱ་སྐུའི་དམ་ཚིག་དང༌། ངག་ཐ་མལ་གྱི་སྣང་ཞེན་བསལ་ནས་སྔགས་སུ་བྱ་བ་དྲིལ་བུའི་དམ་ཚིག་དང༌། སེམས་ལ་ཐ་མལ་གྱི་རྟོག་པ་བསལ་ནས་སྐབས་གང་ཡང་རུང་གི་དེ་ཁོ་ན་ཉིད་དུ་བྱ་བ་རྡོ་རྗེའི་དམ་ཚིག་སྟེ། དེ་ཡང་རྣམ་པར་རྟོག་པའི་བློས་བརྟགས་པའི་ཕྱིར་རྣམ་ཤེས་ཀྱི་ཕྱོགས་ཀྱི་དམ་ཚིག་དང༌། དེ་ལྟར་ལུས་ངག་ཡིད་གསུམ་སངས་རྒྱས་ཀྱི་རྡོ་རྗེ་གསུམ་དུ་དབང་དུས་སུ་ངོ་སྤྲད་ཅིང་རྣལ་འབྱོར་དུ་བྱས་པས། མངོན་སུམ་གྱི་མཚན་ཉིད་ཅན་དུ། ལུས་སྟོང་གཟུགས། ངག་གཞོམ་མེད་ནཱ་དའི་རང་སྒྲ། སེམས་བདེ་བ་ཆེན་པོར་མངོན་དུ་གྱུར་པ་ནི། ཡེ་ཤེས་ཀྱི་ཕྱོགས་ཀྱི་དམ་ཚིག་གསུམ་བཟུང་བ་ཡིན་ལ། རྣམ་པར་ཤེས་པ་དང་ཡེ་ཤེས་ཀྱི་ཕྱོགས་འདི་གཉིས་ལ་བསམས་ནས། ཕྱིས་ཀྱི་ས་སྐྱ་པའི་ཕྱོགས་འཛིན་པའི་ཆེན་པོ་ཞིག །བསྐྱེད་རིམ་གྱི་སྡོམ་པ་དང་རྫོགས་རིམ་གྱི་སྡོམ་པ་ཞེས་ཐ་སྙད་ཕྱེད་པའང་དོན་ལ་སྐྱོན་ཞུགས་པ་མ་ཡིན་ནོ། །འདི་གཉིས་ཀར་དུ་ཡང་ལྷན་ཅིག་བྱེད་རྐྱེན་གཙོ་བོ་སངས་རྒྱས་ཀྱི་ཕྲིན་ལས་ཀྱི་བདག་རྐྱེན་བྱེད་པའི་རྡོ་རྗེ་སློབ་དཔོན་ཉིད་གུས་པས་བསྙེན་པར་བྱ་དགོས་ཏེ། དེ་ལྟར་བསྙེན་པ་ནི་མ་རིག་པའི་དངོས་གཉེན་རྒྱུ་གྲུང་པོ་ཉིད་ཡིན་པའི་ཕྱིར། འདི་ནི་གསང་སྔགས་ཀྱི་ལམ་ཐམས་ཅད་ཀྱི་སྲོག་རྩ་ཡིན་པས། འདི་ལས་ནམ་དུ་ཡང་གཡོ་ཞིང་འཕགས་པར་བྱ་བ་མ་ཡིན་པས་ན་མི་བསྐྱོད་པའི་དམ་ཚིག་ཅེས་བྱའོ། །
དེའི་རྗེས་ཐོགས་སུ་རིན་འབྱུང་གི་དམ་ཚིག་འབྱུང་བ་ཡང༌། སྔ་མ་དེ་ཉིད་རྣལ་འབྱོར་བྱ་བ་ལས་མ་རིག་པའི་གཉེན་པོར་འགྱུར་ཀྱང་མ་རིག་པ་དེས་འཁོར་བ་འགྲུབ་པའི་བྱེད་ཆ་ནི། འཁོར་བ་ཡང་སྲིད་འཕེན་པ་པོ་སྲིད་པ་ཡིན་པས། དེའི་གཉེན་པོར་ཕྱི་རོལ་གྱི་འདོད་པ་རྣམས་ལ་མ་ཆགས་པ་ཞིག་དགོས་པས། འདོད་པ་བཅུ་གཞན་ལ་སྦྱིན་ཏེ་མ་ཆགས་པར་བྱ་བ་དང༌། དེ་ལྟ་བུར་སེམས་རྣལ་འབྱོར་དུ་བྱེད་པ་ལ། ལུས་ཀྱང་དེ་དང་མཐུན་པར་སྦྱངས་པ་ཞིག་དགོས་པས་བཟའ་བའི་དམ་ཚིག་བཅུ་བསྟེན་ནས། དེ་ཡང་ཟག་མེད་ཀྱི་གཟུགས་ཕུང་སྒྲུབ་པར་བྱེད་པའམ། ཡོན་ཏན་ཁྱད་པར་ཅན་གྱི་མངོན་ཤེས་ལྔས་ཡུལ་སྣང་བའི་བྱ་བ་བྱེད་པའི་ཕྱིར་རྣམ་སྣང་གི་དམ་ཚིག་གོ །དེ་ལྟར་མ་ཆགས་པ་དང་ལས་སུ་རུང་པ་ཉིད་ཀྱི་སྒོ་གསུམ་དབྱེར་མེད་པའི་རྣལ་འབྱོར་གྱིས་བླ་མ་དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་སྒྲུབ་པར་བྱེད་པ་ལ་ཚོགས་གསུམ་དགོས་པས། མཆོད་པ་ནི་བསོད་ནམས་ཀྱི་ཚོགས་ཡིན་ལ། དེ་གཟུགས་སྐུའི་རྒྱུ་ཡིན་པས། གཞན་དོན་ལ་མྱུར་བ་ཉིད་ཀྱི་ཕྱིར། མྱུར་འགྲོའམ་རྟ་མཆོག་གི་རིགས་དོན་གྲུབ་ཀྱི་དམ་ཚིག་དང༌། འཛག་མེད་ནི་ཚུལ་ཁྲིམས་ཀྱི་ཚོགས་ཏེ་འོད་མཐའ་ཡས་པའི་རྒྱུ་ཡིན་པའི་ཕྱིར་འོད་དཔག་མེད་ཀྱི་དམ་ཚིག །བྱང་ཆུབ་ཀྱི་སེམས་ནི་ཡེ་ཤེས་ཀྱི་ཚོགས་ཏེ། སྟོང་ཉིད་སྙིང་རྗེ་རྩེ་གཅིག་པས་རྡོ་རྗེ་སེམས་དཔའི་དམ་ཚིག་ཏུ་བཞག་པའི་ཕྱིར་རོ། །
དེ་ལྟར་རིགས་དྲུག་གི་དམ་ཚིག་གི་ངེས་པ་སྔ་ཕྱིའི་གོ་རིམ་ཉིད་དུ་ངེས་པར་བཞག་པའི་རྒྱུ་མཚན་དེའོ། །རྒྱུད་གཞན་དག་ལས། དཀོན་མཆོག་གསུམ་བཟུང་བ་རྣམ་སྣང་དང༌། དམ་པའི་ཆོས་བཟུང་བ་འོད་དཔག་མེད། དོན་གྲུབ་ལ་སྡོམ་པ་ཐམས་ཅད་བཟུང་བར་གསུངས་ན། ཅི་འདི་དག་འགལ་བ་ཞིག་གོ་སྙམ་སྟེ།
བོད་ཀྱི་རྒྱུད་འཆད་པ་ཁ་ཅིག་འདུས་པ་སོགས་སུ་གསུངས་པ་དེ་མཐར་ཐུག་ཏུ་བྱས་ནས། རྒྱུད་འདིར་འབྱུང་བ་ལུགས་གཞན་པར་འཆད་ཀྱང་མི་འཐད་དེ། རྒྱུད་གཞན་ནས་འབྱུང་བ་རྣམས་དྲང་དོན་དང༌། འདིར་ཉེ་བའི་གདུལ་བྱ་ལ་ལྟོས་ནས་ངེས་པའི་དོན་གསལ་པོར་བཤད་པའི་ཚད་དེ། བཤད་མ་ཐག་པའི་ཁྱད་པར་དེ་རྣམས་སུ་མ་ཟད་རིགས་ལྷག་མ་རྣམས་ཀྱི་དམ་ཚིག་མཐུན་པར་སེམས་དཔའ་དག་ཀྱང་མཚན་གཞིས་ཁྱད་པར་དུ་འགྱུར་ལ། དམིགས་མེད་ཀྱིས་གསལ་བའི་རྣམ་སྣང་དང་འོད་དཔག་མེད་གཉིས་ཀྱི་ངེས་དོན་གྱི་དམ་ཚིག་རྒྱུད་འདིར་ལྷག་པར་གསལ་བའི་ཕྱིར།
དེས་ན་རྒྱུད་སྡེ་གཞན་དུ་རིགས་འདི་དག་གི་དམ་ཚིག་དྲང་བའི་དོན་གྱི་སྒོ་ནས་བརྗོད་པ་འདིར་ངེས་དོན་དུ་འགྲོ་བའི་ཚུལ་ཡང༌། རྣམ་སྣང་གི་དམ་ཚིག་ལ་རྒྱུད་འདིར་ཤ་ལྔ་བདུད་རྩི་ལྔ་བསྟེན་པས་སངས་རྒྱས་ལྔའི་བདག་ཉིད་ཕུང་སོགས་ཟག་པ་མེད་པའི་ཆོས་ཅན་གྱི་བདག་ཉིད་མེ་ལོང་ལྟ་བུའི་ཡེ་ཤེས་སོགས་ལྔའི་ངོ་བོར་མངོན་དུ་བྱས་པ་ནི་ངེས་པའི་དོན་གྱི་དཀོན་མཆོག་གསུམ་ཡིན་པས། རྒྱུད་གཞན་དུ་བཤད་པ་དྲང་དོན་དང༌། འདིར་བཤད་པ་ངེས་དོན་གྱི་དབང་དུ་བྱས་པའོ། །དེ་བཞིན་དུ་པདྨའི་རིགས་ལ་ཚངས་སྤྱོད་ལ་བསྟེན་ནས་ཚུལ་ཁྲིམས་ཀྱི་ཚོགས་རྫོགས་སྟེ། སངས་རྒྱས་ཀྱི་བདེ་ཆེན་གྱི་སྐུ་མངོན་དུ་བྱས་པའི་རྟོགས་པའི་ཆོས་ཀྱི་མཐར་ཐུག་པའི་ཕྱིར་དམ་ཆོས་འཛིན་པ་མཆོག་ཏུ་འགྱུར་ལ། དོན་གྲུབ་ལ་སྡོམ་པ་ཐམས་ཅད་མི་འབྱུང་བ་ནི། རྒྱུད་གཞན་དུ་རིགས་ལྔར་བསྡུས་པས། དྲུག་པ་ལྔ་པའི་ཁོངས་སུ་གཏོགས་པར་བྱས་ལ། རྒྱུད་འདིར་རིགས་དྲུག་པར་རྡོར་སེམས་ལོགས་སུ་ཕྱེ་ནས་སྡོམ་པ་ཐམས་ཅད་རྡོར་སེམས་ཀྱི་དམ་ཚིག་ཏུ་བསྡུས་ནས་བཤད་པས། རྒྱུད་མཐའ་དག་གི་དོན་གྱི་ངེས་པ་ནི་གཅིག་ཏུ་གནས་པ་ཡིན་ནོ། །
གསུམ་པ་བརྟུལ་ཞུགས་ཉེར་ལྔ་དང༌། འདིར་བཤད་པའི་ཐུན་མོང་གི་དེ་བཞིན་གཤེགས་པ་དྲུག་དང་འོག་ནས་འབྱུང་བའི་ཐུན་མོང་མིན་པའི་དེ་བཞིན་གཤེགས་པ་དྲུག་གི་སྡོམ་པ་མཆོག་དམན་ནོད་རིམ་ཐོབ་ཚུལ་ནི།
སྔོན་བརྟུལ་ཞུགས་ཉེར་ལྔ་ལ་གནས་པ་གཞིར་བྱས་ནས། ཕྱིས་སྡོམ་དམ་བསྲུང་བར་ནུས་ཤིང་ལྕོགས་ཏེ་སྤྲོ་བར་གྱུར་པ་ན། རིགས་དྲུག་གི་དམ་ཚིག་འཛིན་པར་བྱ་བ་ཡིན་ལ། དཀྱིལ་འཁོར་དུ་འཇུག་ནས་སྡོམ་དམ་འཛིན་པའི་ཆོ་གར་ནི། རྒྱུད་ཀྱི་དངོས་བསྟན་ལ་སྔོན་དུ་རིགས་དྲུག་གི་སྡོམ་པ་བཟུང་ནས། བརྟུལ་ཞུགས་ཉེར་ལྔ་ནི་ཡེ་ཤེས་ཕབ་པའི་རྗེས་ནས་བཟུང་བ་ཡིན་ལ། དེ་ཉིད་ཀྱི་ཕྱིར་དྲང་ངེས་མ་ཕྱེ་བའི་རིགས་དྲུག་གི་སྡོམ་པ་ནི། དཀྱིལ་འཁོར་དུ་འཇུག་པ་ཉིད་ཀྱི་སྡོམ་པ་དེ་ཉིད་ལན་གསུམ་དུ་བཟླས་ཏེ་འཛིན་པའི་སྐབས་ཉིད་ནས་ཡོངས་སུ་རྫོགས་པར་ཐོབ་ཅིང་བསྲུང་བ་ནི་ཡེ་ཤེས་ཕབ་པའི་རྗེས་ནས་བཟུང་བ་ཡིན་ལ། དེ་ཉིད་ཀྱི་ཕྱིར་དྲང་ངེས་མ་ཕྱེ་བའི་རིགས་དྲུག་གི་སྡོམ་པ་ནི། དཀྱིལ་འཁོར་དུ་འཇུག་པ་ཉིད་ཀྱི་སྡོམ་པ་དེ་ཉིད་ལན་གསུམ་དུ་བཟླས་ཏེ་འཛིན་པའི་སྐབས་ཉིད་ནས་ཡོངས་སུ་རྫོགས་པར་ཐོབ་ཅིང་བསྲུང་དགོས་ལ། དེ་ལྟ་ནའང་དེ་དག་གི་བསྐྱེད་རྫོགས་ཀྱི་བླང་དོར་གྱི་བྱ་བ་ལས་དང་པོ་བར་སོང་བས་སྒྲུབ་མ་ནུས་པའི་སྡོམ་དམ་རྣམས་ནི་ཕྱིས་སྒྲུབ་ནུས་པ་ན་གསར་དུ་ཐོབ་དགོས་པ་ཡིན་ནམ་སྙམ་ནས།
དེང་སང་གི་ས་དྭགས་ཇོ་ཞལ་བོ་དགེ་རྣམས་སྔགས་སྡོམ་ཐོབ་མཚམས་ལ་རྣམ་རྟོག་ངན་པས་མུ་ཅོར་སྨྲ་བ་འབྱུང་བ་དེ་ཐམས་ཅད་ནི། ཕྱོགས་ཙམ་ཡང་མ་མཐོང་བའི་འཁྲུལ་གཏམ་ཁོ་ནར་བས་ཕྱིར་ཡིད་རྟོན་པར་མི་བྱ་སྟེ། འདི་ལྟར་དཔེར་ན་ཐེག་ཆེན་སྨོན་འཇུག་གི་བྱང་ཆུབ་ཏུ་སེམས་བསྐྱེད་པའི་སྡོམ་པ་ནོད་པ་ན། བྱང་སེམས་དེས་བྱང་ཆུབ་སེམས་དཔའི་ཚོགས་ལམ་ནས་རྡོར་ཏིང་མཐར་མ་ཐུག་གི་བར་གྱི་བྱང་སྡོམ་མཐའ་དག་དེར་བཟུང་ཞིང་ཐོབ་ཀྱང༌། འཕགས་པའི་ཟག་མེད་ཀྱི་སྡོམ་པ་དེར་མ་སྐྱེས་པས། ཆོ་ག་དེ་དག་གི་བྱང་སྡོམ་ཡོངས་སུ་རྫོགས་པ་འཛིན་ཅིང་ཐོབ་པ་ལ་གེགས་ཀྱི་བྱ་བ་མི་བྱེད་པ་བཞིན་འདིར་ཡང་ཤེས་པར་བྱ་དགོས་ལ།
ཡང་ཁ་ཅིག་དེ་ནི་བྱང་སེམས་ཀྱི་ཐེག་པ་འོག་མའི་སྐབས་ཡིན་པས་གསང་ཆེན་གྱི་ཚུལ་འདིར་མི་མཚུངས་སོ་སྙམ་ན་མ་ཡིན་ཏེ། ཐེག་པ་གོང་འོག་གི་སྡོམ་དམ་གང་ཡིན་ཀྱང་ཐེག་པ་དེ་དག་གིས་ལུས་ངག་ཡིད་གསུམ་ལྷག་པ་ཚུལ་ཁྲིམས་ཀྱི་བསླབ་པའི་ཆ་གཙོ་བོར་འཛིན་པའི་ཆ་ནས་བཞག་པ་ཡིན་ལ། ཚུལ་ཁྲིམས་ཀྱི་ལེགས་དཔྱད་དེ་ཐམས་ཅད་གཞི་བསམ་སྦྱོར་བ་མཐར་ཐུག་བཞིས་མཐར་ཕྱིན་པར་དག་པར་བྱེད་དགོས་པ་ཉིད་ཀྱིས་གཞི་དང་མཐར་ཐུག་པའི་ཡུལ་ལས། བསམ་སྦྱོར་གྱི་ལེགས་སྤྱད་དེ་དག་ཡོངས་སུ་རྫོགས་པར་ནོད་ཅིང་འཛིན་ཐོབ་ཏུ་གྱུར་པ་དེས་ནམ་སྒྲུབ་པ་ན་ཉམས་སུ་ལེན་ཅིང་ནམ་སྒྲུབ་པར་མི་ནུས་པའི་ཚེའང་སྒྲུབ་པར་ནུས་པའི་བསམ་པ་སྦྱོང་བའི་ཡིད་ཀྱི་ཚུལ་ཁྲིམས་དག་པར་འགྱུར་བ་ཉིད་མདོ་སྔགས་ཀྱི་ཚུལ་ཁྲིམས་ཐམས་ཅད་ལ་ཀུན་ཏུ་མཚུངས་པ་ལ་སྒྲུབ་བྱེད་ཀྱི་ཚད་མ་ཅི་ཡང་མེད་པའི་ཕྱིར།
དེས་ན་མདོའི་སེམས་བསྐྱེད་པའི་སྡོམ་པ་ལ། སངས་རྒྱས་དང་བྱང་ཆུབ་སེམས་དཔའི་ཚུལ་ཁྲིམས་དང་སྡོམ་པ་ཐམས་ཅད་འཇུག་སྡོམ་ལེན་པའི་སྐབས་སུ་སྤྱི་ཁྱབ་ཏུ་བཞུགས་ཀྱང༌། བྱང་སེམས་ལས་དང་པོ་པར་གྱུར་པས་སངས་རྒྱས་དང་བྱང་སེམས་ཀྱི་ཚུལ་ཁྲིམས་ཀྱི་བྱེ་བྲག་རྒྱས་པ་བློའི་ཡུལ་དུ་མ་གྱུར་པ། ཕྱིས་བྱང་སེམས་རྣལ་འབྱོར་པ་དང་འཕགས་པར་འགྱུར་ཏེ། བློ་མཐོ་བས་དེ་དག་གི་ཚུལ་ཁྲིམས་ཀྱི་བྱེ་བྲག་རྒྱས་པ་བློ་ཡུལ་དུ་གྱུར་ནས་སླར་ཚུལ་ཁྲིམས་ཀྱི་བྱེ་བྲག་གི་བསླབ་སྡོམ་རྒྱས་པ་མང་པོ་ནོད་ཅིང་འཛིན་ཐོབ་མི་འགལ་ལ། དེ་ལྟའི་བསླབ་སྡོམ་ཕྱིས་ནོད་ཅིང་འཛིན་ཐོབ་ཀྱི་དུས་སུའང་སྔར་སྤྱི་རིགས་ཀྱི་དབང་དུ་བྱས་པའི་སངས་རྒྱས་དང་བྱང་ཆུབ་སེམས་དཔའི་ཐོབ་པ་མཐའ་དག་བཟུང་བའི་ཁོངས་སུ་མ་གཏོགས་པའི་བཟུང་ཐོབ་མེད་ཀྱང༌། བྱ་བ་བྱེད་པའམ་ལས་སུ་གྱུར་ལ་ཉེ་བར་ལོངས་སྤྱོད་པ་ལ་དབང་དང་ལྡན་པ་དང་མི་ལྡན་པའི་ཚུལ་ཁྲིམས་ཀྱི་ཡོན་ཏན་ལ་ཁྱད་པར་ཡོད་དེ། དཔེར་ན་གླིང་བཞི་ལ་དབང་བའི་འཁོར་ལོ་སྒྱུར་རྒྱལ་རྒྱལ་སར་མངའ་གསོལ་ཏེ་གླིང་བཞི་པའི་རྒྱལ་པོར་གྱུར་པ་ན་ཕྱིས་གླིང་སོ་སོར་མ་ཕྱིན་པར་དེར་བགྲོད་པའི་བྱ་བ་མི་བྱེད་ཀྱང་དེའི་གླིང་དེ་དག་གི་རྒྱལ་པོ་མ་ཡིན་མི་དགོས་པ་ལྟ་བུའི་ཕྱིར། ཚུལ་འདི་ཉིད་སྔགས་ཀྱི་སྡོམ་དམ་འཛིན་ཚུལ་ལའང་མཚུངས་པའི་ཕྱིར།
སྔར་དེ་བཞིན་གཤེགས་པ་དྲུག་གི་དམ་སྡོམ་བཟུང་བའི་རྗེས་ནས་དེའི་ཁོངས་སུ་མ་འདུས་པའི་བརྟུལ་ཞུགས་ཉེར་ལྔའི་དམ་སྡོམ་འཛིན་པར་བྱར་མེད་ཀྱང༌། དུས་འཁོར་བའི་ལྷག་པའི་གདུལ་བྱ་ཕ་མའི་རྒྱུད་སྡེ་ཕྱིན་གྱི་མ་ཐུལ་བའི་ཕྱི་ནང་གི་མུ་སྟེགས་བྱེད་དང་ཀླ་ཀློའི་བརྟུལ་ཞུགས་ཀྱི་དག་གྲོལ་དུ་འཛིན་པ་རྣམས་ཀྱི་ཞེན་པ་བཟློག་པའི་ཆེད་དུ་ཡེ་ཤེས་ཕེབས་པ་ན་སླར་ཡེ་ཤེས་དཔེ་དྲངས་པའི་ཚུལ་ཁྲིམས་ཀྱི་དྲན་ཤེས་ཀྱི་གཉེན་པོ་མཐུ་ལྡན་དུ་གྱུར་པས་སླར་ཡང་བརྟུལ་ཞུགས་དེ་དག་གི་བག་ཆགས་ངན་པ་ཡོངས་སུ་སྦྱོང་བར་བྱེད་པའི་ནུས་པ་མཐུ་ཅན་དུ་འགྱུར་བ་ཉིད་ཀྱི་ཕྱིར། སྔར་སྟོན་གྱི་བརྟུལ་ཞུགས་ཉེར་ལྔའི་དམ་སྡོམ་སྔོན་དུ་ནོད་པར་གྱུར་པ་དེས་ཀྱང་འདིར་གསལ་བར་རབ་ཀྱི་མཐར་ཐུག་པའི་སྒོ་ནས་བརྟུལ་ཞུགས་དེ་དག་ནོད་ཅིང་ཐོབ་བམ། སྔར་གྱི་བརྟུལ་ཞུགས་དེ་དག་གི་སྡོམ་དམ་དེ་ལས་ཕྱིས་ཀྱི་བརྟུལ་ཞུགས་ཀྱི་སྡོམ་དམ་གྱི་ཚུལ་ཁྲིམས་དེ་ཆེས་ཉེས་པའི་སྐྱོན་སྦྱོང་བ་ལ་ཡོན་ཏན་ཆེས་མཆོག་ཏུ་གྱུར་པ་ཉིད་ཀྱི་ཕྱིར། སྡོམ་པ་གང་འཛིན་ཅིང་ནོད་པ་དེ་ཐམས་ཅད་གང་ལ་ནོད་འཛིན་གྱི་དུས་དེ་ཉིད་དུའང་སྔར་ཐོབ་དེ་དག་ལས་ཅི་རིགས་དངོས་གཞན་མིན་པའི་སྒོ་ནས་ཁྱད་པར་བ་ནོད་འཛིན་ཐོབ་རྒྱུ་མེད་པའང་མ་ཡིན་ཅིང༌། དེ་ལྟར་མེད་ན་སྔར་བླངས་ཟིན་གྱི་སྡོམ་དམ་རྣམས་སྔར་གྱི་དེ་མ་ཉམས་བཞིན་ཕྱིས་བསྐྱར་དེ་བླངས་པའི་དགོས་དོན་ཀྱང་མེད་པར་འགྱུར་བའི་ཕྱིར་དང༌། བོད་ཀྱི་བླ་མ་ཕྱི་མ་མང་པོས། སྔར་སྡོམ་དེ་དག་ནོད་ཅིང་འཛིན་པའི་དུས་མགོ་ཉུག་ཙམ་དུ་སྔགས་སྡོམ་སྐྱེས་པ་ཡིན་ལ། ཡོངས་སུ་རྫོགས་པར་ཐོབ་པ་ནི་དུས་ཕྱིས་ཤིག་ན་ཆོ་གའི་བྱེད་པ་རྫོགས་པ་ཞིག་གི་སྐབས་འགའ་འགར་ཐོབ་པོ་ཞེས་བརྗོད་པར་བྱེད་པ་དེ་ནི་འཐད་པར་ཡེ་མ་མཐོང་སྟེ།
འོ་ན་དེ་བཞིན་གཤེགས་པ་དྲུག་ལྟ་བུའི་སྡོམ་པ་ནོད་འཛིན་གྱི་དུས་སྡོམ་པ་ཡོངས་རྫོགས་ནོད་ཅིང་འཛིན་པར་མ་བྱས་པར་ཐལ་བར་འགྱུར་བའི་ཕྱིར་ཏེ། དེར་སྔགས་ཀྱི་སྡོམ་དམ་ཐམས་ཅད་ནོད་ཅིང་བཟུང་བ་ན་ཡོངས་རྫོགས་མི་ཐོབ་ན་དེར་སྔགས་སྡོམ་ཐམས་ཅད་ནོད་ཅིང་བཟུང་བར་མ་ཁྱབ་པར་དེ་ལ་ཆ་ཤས་སུ་བྱས་ནས་ནོད་འཛིན་བསྲུང་བར་བྱས་པ་ལས་འོས་མེད་པའི་ཕྱིར། སྔགས་སྡོམ་ཐམས་ཅད་དེར་མ་བཟུང་ངོ་སྙམ་ན། རྣལ་འབྱོར་དང་རྣལ་འབྱོར་ཆེན་པོའི་སྔགས་སྡོམ་གྱི་སྐབས་འདིར་རིགས་ལྔ་དང་རིགས་དྲུག་གི་སྔགས་སྡོམ་དུ་མ་འདུས་པའི་སྔགས་སྡོམ་ཐོབ་ཅིག་ཡོད་པར་སྨྲ་ན་ནི། སྔགས་ཀྱི་ཚུལ་འདི་ལ་བདག་ཅག་བློ་ཁ་ཅུང་ཟད་ཀྱང་ཕྱོགས་པར་མ་འཚལ་ལོ་ཞེས་གསང་གཏམ་ཁྲོམ་གཤེར་དུ་བྱས་པར་ཟད་དོ། །
དེས་ན་སྔགས་སྡོམ་ཐམས་ཅད་ནོད་བཟུང་གི་སྐབས་སུ་སྔགས་སྡོམ་སྐྱེས་ལ་ཡོངས་རྫོགས་མ་ཐོབ་ཅེས་པ་ཡོངས་སུ་མ་རྫོགས་ན་ཐམས་ཅད་ཀྱི་དོན་མ་གྲུབ་ལ། ཐམས་ཅད་ཀྱི་དོན་གྲུབ་ན་ཡོངས་སུ་མ་རྫོགས་པར་མ་ཐོབ་པར་མི་འགྱུར་བས། དེ་ལྟར་བརྗོད་ན་ནང་འགལ་ཡོད་དེ། དེ་ལྟར་བ་ནི་བདག་ཉིད་ཆེན་པོ་ས་སྐྱ་པཎྜི་ཏས།
ཉི་མ་དེ་རིང་འཆར་བ་ལ། །
འོད་ཟེར་ནང་པར་འཆར་དང་མཚུངས། །
ཞེས་བརྗོད་པ་ལྟ་བུའི་ཉེས་པས་ནོངས་པར་མི་འགྱུར་རམ། དེས་ན་དང་པོར་དབང་མ་བསྐུར་བའི་གོང་དུ་དྲང་ངེས་མ་ཕྱེ་བར་དེ་བཞིན་གཤེགས་པ་དྲུག་གི་དམ་སྡོམ་བཟུང་ནས་དཀྱིལ་འཁོར་དུ་ཞུགས་ཏེ་བྱིས་པ་འཇུག་པའི་དབང་བདུན་གྱི་རྗེས་ཁོ་ནར་དབང་གི་དུས་སྒོ་བརྗོད་པར་མཛད་པའང་སྡོམ་པ་ཐོབ་པའི་དུས་ཤེས་པར་བྱ་བའི་ཆེད་ཡིན་ཏེ། གདུལ་བྱ་དབང་པོ་འབྲིང་ཡན་ཆོད་ལ། དེ་བཞིན་གཤེགས་པ་དྲུག་གི་དམ་སྡོམ་ནོད་ནས་དཀྱིལ་འཁོར་དུ་ཞུགས་པའི་རྒྱུ་མཚན་དེ་ཉིད་ལ་བྱིས་པ་འཇུག་པའི་དབང་བདུན་བསྐུར་བའི་དབང་དུ་བྱས་ནས་དེར་ཚོགས་ཀྱི་ནང་དུ་རྒན་གཞོན་རྟོགས་པའི་ཆེད་དུ་དུས་སྒོ་བརྗོད་པར་བྱས་པའི་ཕྱིར། དེས་ན་དེར་སྡོམ་པའི་དུས་སྒོ་བརྗོད་པ་མིན་པར་དབང་གི་དུས་སྒོ་བརྗོད་པ་ཡིན་ན། བྱིས་པའི་དབང་བདུན་ལ་དུས་སྒོ་བརྗོད་དགོས་ན་དབང་ལྷག་མ་རྣམས་ལ་དུས་སྒོ་བརྗོད་མི་དགོས་པའི་རྒྱུ་མཚན་མེད་ལ། ཡང་དབང་བདུན་ལ་དུས་སྒོ་བརྗོད་པ་དེ་ཉིད་ཀྱི་དབང་ལྷག་མའི་དུས་སྒོ་བརྗོད་པར་ཡང་སོང་ངོ་སྙམ་ན། དེ་ལྟ་ན་བྱིས་འཇུག་གི་དབང་བདུན་ཐོབ་པས་དབང་ལྷག་མ་རྣམས་ཀྱང་ཐོབ་པར་འགྱུར་བའི་ཕྱིར།
འོ་ན་ཇི་ལྟར་ཡིན་སྙམ་ན། གདུལ་བྱ་དབང་འབྲིང་ལ་རེ་ཤིག་དབང་གོང་མ་མི་བསྐུར་ཀྱང་སྔགས་སྡོམ་ཐམས་ཅད་དེས་བསྲུང་དགོས་པའི་ཕྱིར། དེར་སྡོམ་པའི་དུས་སྒོ་བརྗོད་ནས། བཅོམ་ལྡན་འདས་དུས་འཁོར་ཉིད་ནས་འབྱུང་བའི་དྲང་ངེས་ཕྱེ་སྟེ་བསྲུང་དགོས་པའི་ཐུན་མོང་མིན་པ་ས་དྲུག་གི་སྡོམ་དམ་དང༌། བླ་མེད་ཐུན་མོང་དང་ཐུན་མོང་མིན་པ་འདི་ཉིད་ཀྱི་རྩ་ལྟུང་བཅུ་གཉིས་ལ་སོགས་ལ་འདིར་བསླབ་པར་བྱའོ། །ཞེས་བསླབ་བྱ་མདོར་བསྡུས་པའི་ཚུལ་གྱིས་ཁས་ལེན་པ་ཡིན་ལ། དེ་ལྟར་ཁས་ལེན་པའི་ནོད་འཛིན་གྱིས། སྔགས་སྡོམ་གྱི་བྱེ་བྲག་གི་བསླབ་པར་བྱ་བའི་ཡོན་ཏན་ཐོབ་བྱ་མེད་པའང་མ་ཡིན་ཏེ། དཔེར་ན་ཉན་ཐོས་ཀྱི་བསྙེན་རྫོགས་ཀྱི་མཐར་དུས་སྒོ་བརྗོད་དེ། བསླབ་བྱ་ཁས་ལེན་པ་ན་སྦྱངས་པའི་ཡོན་ཏན་དགེ་སྦྱོང་དུ་བྱེད་པའི་ཆོས་བཞི་པོ་ཁས་བླངས་པའི་ཚུལ་གྱིས་བསླབ་པར་བྱ་བའི་ཡོན་ཏན་མང་པོ་ཐོབ་བྱར་ཡོད་པ་ལྟ་བུ་དང་བྱང་སྡོམ་འཛིན་པ་ནའང༌། གཙོ་བོར་ཉེ་སྤྱོད་སྡོམ་པའི་བྱང་སྡོམ་ཡོངས་རྫོགས་ནོད་ཅིང་འཛིན་ལ། ཞར་ལ་དགེ་བ་ཆོས་སྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་སྡོམ་པ་ཡོངས་རྫོགས་ནོད་ཅིང་འཛིན་ཀྱང་ལས་དང་པོ་པ་ལ་ཚུལ་ཁྲིམས་ཕྱི་མ་གཉིས་ཀྱི་བྱ་བ་ཡོངས་རྫོགས་བསྒྲུབ་བྱར་མེད་ཀྱང་ཚུལ་ཁྲིམས་ཕྱི་མ་གཉིས་ཀྱི་སྡོམ་པ་བྱང་སེམས་དེའི་རྒྱུད་ལ་མེད་པར་བརྗོད་མི་ནུས་པ་ལ་ཚུལ་ཁྲིམས་ཕྱི་མ་གཉིས་ཡོན་ཏན་གོང་མ་མང་པོ་ཐོབ་བྱར་ཡོད་པ་ལྟ་བུའི་ཕྱིར།
འདི་ལ་བོད་ཀྱི་བླ་མ་ཕྱི་མ་ཁ་ཅིག །སྔགས་སྡོམ་ནི་བུམ་དབང་རྫོགས་པའི་མཐར་སྐྱེ་བ་ཡིན་ཏེ། དུས་འཁོར་ལས་ཀྱང་བུམ་དབང་གི་མཐར་དུས་སྒོ་བརྗོད་པར་བྱས་པ་ཡིན་ཟེར་བ་དང༌། ཡང་བསྐྱེད་རིམ་གྱི་སྡོམ་པ་བུམ་དབང་གི་མཐའ་དང་རྫོགས་རིམ་གྱི་སྡོམ་པ་གསང་དབང་བཞི་པའི་མཐར་ཐུག་ཡོངས་སུ་རྫོགས་པ་ཐོབ་ཟེར་བ་དེ་དག་གིས་ནི། དུས་འཁོར་གྱི་དུས་སྒོ་གནས་སྐབས་གང་དུ་བརྗོད་དྲན་ལམ་དུ་མ་རྣལ་བཞིན་བརྗོད་པར་ཟད་ལ། དངོས་བསྟན་གྱི་དུས་སྒོའང་དབང་གི་དུས་སྒོ་ལས་སྡོམ་པའི་དུས་སྒོ་ཡིན་པར་རྒྱུད་ལ་སྦས་པ་རྡོ་རྗེ་འཆང་གི་མན་ངག་གིས་དགྲོལ་དགོས་པའི་ཕྱིར་དང༌། ཡང་དབང་པོ་མཆོག་གི་དཀྱིལ་འཁོར་དུ་འཇུག་པའི་རྒྱུན་གཅིག་ལ་འདས་མ་འདས་ཀྱི་དབང་བཞི་རྫོགས་པར་བསྐུར་ན་དུས་སྒོ་དབང་ཐམས་ཅད་རྫོགས་པའི་མཐར་བརྗོད་དགོས་པར་རྡོ་རྗེ་འཆང་གི་སྙན་བརྒྱུད་ལས་འབྱུང་བ་ཁྱོད་ཀྱིས་ཅུང་ཟད་ཙམ་ཡང་མ་ཐོས་པར་སྣང་བའི་ཕྱིར། བསྐྱེད་རྫོགས་ཀྱི་རིམ་པས་བསྡོམ་བྱ་བསླབ་བྱའི་ཚུལ་ཁྲིམས་ཡོད་ཀྱང༌། དབང་སོ་སོའི་མཐར་འདི་ལྟར་ཐོབ་དགོས་ཅེས་རྒྱུད་འགྲེལ་མན་ངག་དང་བཅས་པ་གང་ལ་ཡང་མེད་པར་དེ་ལྟར་བརྗོད་པར་བྱེད་པ་ནི་གསང་སྔགས་ལ་རང་བཟོར་བྱེད་པའི་ཉེས་པར་འགྱུར་བའི་ཕྱིར།
དེ་ལྟ་ན། རྗེ་བཙུན་སངས་རྒྱས་མཉན་པ་རས་ཆེན་གྱི་གནས་སྐབས་ལ་ལར། སྔགས་ཀྱི་སྡོམ་པ་ཡོངས་རྫོགས་སངས་རྒྱས་མ་ཐོབ་ཀྱི་བར་མཐར་ཕྱིན་པར་མི་འགྱུར་རོ། །ཞེས་གསུངས་པ་མ་ཡིན་ནམ་ཞེ་ན། འདིའི་དགོངས་པ་སྔགས་ཀྱི་ཚོགས་སྦྱོར་མཐོང་སྒོམ་གྱི་ལམ་རྣམས་སུ་སྔགས་ཀྱི་དབང་སྡོམ་རྣམས་ལམ་རྒྱུད་ཀྱི་ངོ་བོར་སྐྱེ་བ་དེ་དག །ལམ་སྔ་མ་སྔ་མའི་སྐབས་ལས་ཕྱི་མ་ཕྱི་མར་དབང་སྡོམ་ནོད་འཛིན་བྱེད་པ་ན། དབང་སྡོམ་དེ་དག་གོང་ནས་གོང་དུ་ཁྱད་པར་འཕགས་པར་ཡོན་ཏན་ཕུལ་དུ་དབྱུང་རྒྱུ་ཡོད་པ་ཉིད་ཀྱི་ལམ་རྒྱུད་མཐར་ཕྱིན་པར་མི་འགྱུར་བ་ལ་དགོངས་པ་ཡིན་གྱི་རྡོ་རྗེ་འཆང་ཆེན་པོའི་སྡོམ་དམ་ཡོངས་རྫོགས་ནི་ལས་དང་པོ་པའི་དུས་ནས་མི་འཛིན་པའི་དོན་མ་ཡིན་ལ། དེ་ལྟར་ཡིན་ན་ལས་དང་པོ་པའི་དུས་ནས་རྡོ་རྗེ་འཆང་ཆེན་པོའི་གོ་འཕང་ཡོངས་རྫོགས་ཐོབ་པར་བྱ་བའི་སེམས་བསྐྱེད་པར་མི་འགྱུར་བ་ཡང་མཚུངས་ལ། དེ་ལྟར་འགྱུར་ན་འདིར་དེའི་སྡོམ་དམ་ཡོངས་རྫོགས་ལས་དང་པོ་པས་ཀྱང་ནོད་ཅིང་འཛིན་པར་འགྱུར་བ་ལ་གནོད་བྱེད་མེད་ཅིང་སྒྲུབ་བྱེད་མཚུངས་པའི་ཕྱིར་རོ། །
གཉིས་པ་རྒྱུད་དག་པ་ལ་སྨིན་བྱེད་ཀྱི་དབང་བསྐུར་བའི་རིམ་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི།
སྤྱིར་དབང་ལ་བླ་མེད་དུ་ཕྱག་ཆེན་ཐིག་ལེ་ལས། བདུན་པ་གཉིས་ཀྱི་ཕྱེ་བའི་དབང༌། ཞེས་འབྱུང་བས་དབང་བཅུ་བཞིར་གསུངས་ལ། འདི་དང་མཐུན་པར་སངས་རྒྱས་ཐོད་པ་དང་ཡེ་ཤེས་ཐིག་ལེ་སོགས་ལས་ཀྱང་གསུངས་ཤིང༌། རྡོ་རྗེ་ཕྲེང་བར་ཡང༌། དབང་བསྐུར་རེ་རེ་ས་རེའོ། །ཞེས་པས་ས་བཅུ་བཞི་དང་དབང་རེ་སྦྱར་ཏེ་གསུངས་ལ། དེ་ཡང་བསྡུ་ན་དབང་བཞིར་འདུ་ཞིང༌། སྔ་མ་གསུམ་ལ་རྒྱུད་དང༌། ཕྱི་མ་འབྲས་བུའི་དབང་དུ་ཐ་སྙད་མཛད་ལ། འདུས་པར་ནི། 
དང་པོ་བུམ་པའི་དབང་ཡིན་ཏེ། །
གཉིས་པ་གསང་བ་ཡི་ནི་དབང༌། །
གསུམ་པ་ཤེས་རབ་ཡེ་ཤེས་དབང༌། །
བཞི་པ་དེ་ཡང་དེ་བཞིན་ནོ། །
ཞེས་གསུམ་དུ་གསུངས་ལ། དེ་ཡང་ཕྱེ་ན་རྒྱུའི་དབང་ངམ་ས་བཅུ་གཉིས་དང༌། འབྲས་བུའི་སའམ་དབང་གཅིག་ཏུ་གསུངས་ལ། ཀྱེ་རྡོར་ཡང༌།
སློབ་དཔོན་གསང་བ་ཤེས་རབ་དང༌། །
བཞི་པ་དེ་ཡང་དེ་བཞིན་ནོ། །
ཞེས་བུམ་དབང་ལ་སློབ་མའི་དབང་དུ་བྱས་པ་དང༌། སློབ་དཔོན་གྱི་དབང་དུ་བྱས་པ་གཉིས་ཀྱི་ཕྱི་མའི་དབང་དེ་ཉིད་དབང་བཞིའི་ཟླས་ཕྱེ་བའི་བུམ་དབང་མཚན་ཉིད་པ་དེ་ཡིན་ལ། སྔ་མའི་བུམ་དབང་ནི་རིགས་ལྔའི་སྡོམ་པ་དང་འབྲེལ་བའི་བུམ་དབང་ཡིན་ནོ། །ཞེས་རྒྱ་བོད་ཀྱི་སློབ་དཔོན་མང་པོ་ཀྱེ་རྡོ་རྗེ་སོགས་བླ་མེད་ཀྱི་དབང་བསྐུར་ཚུལ་གྱི་དགོངས་པར་སྨྲ་ལ། ཕྱིས་ཀྱི་ས་ལུགས་པར་སྨྲ་བ་ཁ་ཅིག །སློབ་མའི་བུམ་དབང་ཙམ་ལས་མི་བསྐུར་ན་རིགས་ལྔའི་སྡོམ་པ་སྦྱིན་པར་མི་བྱའོ་ཞེས་ཟེར་ལ།
ཁ་ཅིག་དེ་ལྟ་མི་འཐད་དེ། རྡོ་རྗེ་རྩེ་མོ་ལས་སྡོམ་པ་གསུམ་དང་མི་ལྡན་པ་ལ། སྔགས་ཀྱི་དབང་བསྐུར་བར་མ་གནང་བའི་ཕྱིར་ཞེས་ཟེར་རོ། །དུས་ཀྱི་འཁོར་ལོར་བྱིས་པའི་དབང་བདུན་དང༌། མཆོག་དབང་བཞི་སྟེ་བཅུ་གཅིག་ཏུ་གསུངས་པ་ལ། དེ་ལྟ་ན་འདིའི་བྱིས་པའི་དབང་བདུན་ནི། བླ་མེད་ཀྱི་རྒྱུད་གཞན་ནས་འབྱུང་བའི་བུམ་དབང་ལ། སློབ་དཔོན་དང་སློབ་མ་གཉིས་སུ་འབྱེད་པའི་སློབ་མའི་རིགས་ལྔའི་དབང་དང་དོད་མཚུངས་ལ། དེ་ལྟ་ནའང་སློབ་མའི་རིགས་ལྔའི་དབང་དེས་འདིར་དོད་ཐུབ་པ་མ་ཡིན་པ་གང་ལས་ཤེས་སྙམ་ན། དོད་མཚུངས་པ་ནི། བླ་མེད་ཀྱི་རྒྱུད་ཀྱི་རིགས་ལྔའི་དབང་བསྐུར་བ་ཙམ་གྱི་བྱ་སྤྱོད་ཀྱི་དབང་མ་ལུས་པ་ཡོངས་སུ་རྫོགས་པར་ཐོབ་པའི་བྱ་བ་བྱེད་པར་བཤད་པ་ལྟར། འདིའི་དབང་ཐོབ་པས་བྱ་སྤྱོད་ཀྱི་དབང་ཐོབ་པའི་བྱ་བ་མ་ལུས་པ་ཡོངས་སུ་རྫོགས་པར་བྱེད་པའང་ཤུགས་ཀྱི་རྟོགས་ཤིང༌། འདིའི་དོད་ཐུབ་ལས་དོད་ལྷག་པར་སོང་བ་ནི་བྱིས་པ་འཇུག་པའི་དབང་བདུན་གྱི་རྗེས་གནང་གི་རྣལ་འབྱོར་རྒྱུད་ཀྱི་དབང་མ་ལུས་པ་ཐོབ་ཅིང་དེའི་བྱ་བ་སྒྲུབ་པར་དངོས་སུ་གསུངས་ཏེ། དོད་གསུངས་ནི་ཨ་བྷ་ཡས་ཕྲེང་བར། བྱ་སྤྱོད་ཀྱི་རྒྱུད་ཉན་བཤད་དང་སྔགས་སྒྲུབ་པ་ལ་དབང་གི་རྣལ་འབྱོར་དང་རྣལ་འབྱོར་མའི་རྒྱུད་ཉན་བཤད་དང་སྔགས་སྒྲུབ་ལ་མི་དབང༌། ཞེས་འབྱུང་བ་དང༌།
སློབ་དཔོན་འགྲོ་བའི་མེ་ལོང་གིས་ཀྱང༌། དབང་འདི་རྣམས་བསྐུར་བའི་སློབ་མ་ནི་བྱ་བ་དང་སྤྱོད་པའི་རྒྱུད་ཉན་པ་དང་འཆད་པ་དང་སྔགས་སྒྲུབ་པ་ལ་དབང་བར་འགྱུར་རོ། །སླར་ཡང་རྣལ་འབྱོར་དང་རྣལ་འབྱོར་མའི་རྒྱུད་ཀྱང་ངོ་ཞེས་སློབ་དཔོན་དུ་རློམ་པའི་འདོད་པ་ནི་ལུང་དང་མི་ལྡན་ཏེ། ལྷན་ཅིག་སྐྱེས་པའི་དབང་དང་སྡོམ་པ་དང་བྲལ་བ་རྣམས་ལ་དེའི་རང་གི་ངོ་བོ་མངོན་པར་བརྗོད་པར་བཅོམ་ལྡན་འདས་ཀྱི་རྒྱུད་གང་དུ་ཡང་མ་བསྟན་ཅིང་རིགས་པ་ཡང་མ་ཡིན་ནོ། །དབང་འདི་རྣམས་སློབ་དཔོན་གྱི་དབང་དོན་དུ་མི་གཉེར་བ་ལ་ནི་ཐུན་མོང་གི་སྡོམ་པ་སྦྱིན་པ་སྔོན་དུ་འགྲོ་བས་བསྐུར་བར་བྱ་སྟེ། དོན་དུ་གཉེར་བ་ལ་ནི་གཉིས་ཀའི་སྡོམ་པ་སྦྱིན་པ་སྔོན་དུ་འགྲོ་བས་སོ། །ཞེས་འབྱུང་ལ། གནད་འདི་ཉིད་ཀྱི་ཕྱིར་འདིའི་རིག་པའི་དབང་ལྔ་ཐོབ་ནས་བསྐྱེད་རིམ་ཆོ་ག་ཡན་ལག་བཞི་རྫོགས་ཙམ་གྱི་བསྙེན་སྒྲུབ་ཀྱི་དངོས་གྲུབ་སྒྲུབ་པ་དེས་བྱ་སྤྱོད་ཀྱི་རང་ལམ་གྱི་སངས་རྒྱས་ཀྱི་གོ་འཕང་ཐོབ་པར་འགྱུར་བའང་ཤེས་པར་བྱ་དགོས་ལ། དོད་ཐུབ་ལས་ལྷག་པར་སོང་བ་ནི་རྒྱུད་ལས། རྡོ་རྗེ་དྲིལ་བུ་བྱིན་ནས་རབ་མཆོག་སྙིང་རྗེ་དབང་གིས་དག་པའི་ཆོས་ནི་བསྟན་པར་བྱ། ཞེས་འབྱུང་བའི་དབང་གི་ཆོ་གའི་རྣམ་བཤད་རྒྱལ་བ་གར་གྱི་དབང་པོས་མཛད་པར། ཀྱེ་ཆེ་གེ་མོ་རྡོ་རྗེ་ཞེས་གསང་བའི་མིང་ནས་བོས་ཏེ། ཀྱེ་རྡོ་རྗེའི་རྒྱུད་ལས།
རྡོ་རྗེ་ཆེ་དང་དྲིལ་བུ་ཆེ། །
ཟུང་ཞིག་རྡོ་རྗེ་བྱིན་གྱིས་རློབས། །
དེ་རིང་རྡོ་རྗེ་སློབ་དཔོན་འགྱུར། །
སློབ་མའི་ཚོགས་རྣམས་བསྡུ་བར་གྱིས། །
ཞེས་གསུངས་པ་ནི་ཟུང་དུ་འཇུག་པའི་ཡེ་ཤེས་སྟོན་པ་ཉིད་དོ། །དེ་ལྟར་དབང་བསྐུར་བས་རྣལ་འབྱོར་རྒྱུད་མན་ཆད་ཉན་ཅིང་འཆད་པ་སོགས་ལ་དབང་བའི་སློབ་དཔོན་དུ་འགྱུར་རོ། །དེ་ཡང་ཀུན་མཁྱེན་བུ་སྟོན་གྱིས། དེ་དག་གི་སློབ་དཔོན་ཏེ་ཞེས་པས་རྣལ་འབྱོར་རྒྱུད་མན་བཤད་སྒྲུབ་ལ་དབང་བ་ལ་དགོངས་ཏེ། དེ་སློབ་དཔོན་ཆུང་ངུའི་དབང་དུ་བཤད་པ་ཡིན་གྱི། དུས་ཀྱི་འཁོར་ལོའི་རྒྱུད་སྟོན་པ་དང་དཀྱིལ་འཁོར་འབྲི་བ་ལ་དབང་བའི་སློབ་དཔོན་ཆེན་པོ་ནི་མ་ཡིན་ཏེ། འདི་ཉིད་ཀྱི་རྡོ་རྗེ་སློབ་དཔོན་གྱི་དབང་མ་ཐོབ་པའི་ཕྱིར་ཞེས་འཆད་དེ། ཞེས་འབྱུང་ལ། གནད་འདི་ཉིད་ཀྱི་ཕྱིར། རྒྱུད་འདིའི་བྱིས་འཇུག་གི་དབང་བདུན་ཐོབ་ནས་བསྐྱེད་རིམ་གྱི་བསྙེན་སྒྲུབ་བཞི་ལ་ཟབ་པ་དང་མི་ཟབ་པའི་བསྐྱེད་རིམ་གྱི་མི་ཟབ་པའི་བསྐྱེད་རིམ་གོང་དུ་བཤད་པའི་དཀྱིལ་འཁོར་རྒྱལ་མཆོག་གི་བསྙེན་པ་ཙམ་ལ་བརྟེན་པའི་བསྙེན་སྒྲུབ་ཀྱི་དངོས་གྲུབ་སྒྲུབ་པ་དེས་རྣལ་འབྱོར་རྒྱུད་རང་ལམ་གྱི་སངས་རྒྱས་ཀྱི་གོ་འཕང་དེ་ཡང་ཐོབ་པར་འགྱུར་ལ། བྱིས་འཇུག་གི་དབང་སྔ་མ་ལྔ་ཐོབ་ཅིང་ཉམས་ལེན་གྱི་འབྲས་བུ་བྱ་སྤྱོད་ཀྱི་ལམ་གྱི་སངས་རྒྱས་ཙམ་ལས་ལྷག་པའི་སངས་རྒྱས་ཇི་ལྟར་ཐོབ་སྙམ་ན། བྱ་སྤྱོད་རང་ལམ་གྱི་སངས་རྒྱས་དེས་ནི་རྒོད་དང་ལྟ་བ་ཙམ་གྱི་ཆགས་པ་ཆེན་པོ་ལམ་དུ་བྱས་པའི་སངས་རྒྱས་ཡིན་ལ། འདིའི་དབང་བདུན་པ་ཐོབ་ཅིང་ཉམས་ལེན་གྱི་འབྲས་བུས་རྣལ་འབྱོར་རྒྱུད་ཀྱི་སངས་རྒྱས་ཙམ་ལས་ལྷག་པའི་སངས་རྒྱས་ཇི་ལྟར་ཐོབ་པར་འགྱུར་བ་ནི་རྣལ་འབྱོར་རྒྱུད་རང་ལམ་གྱི་སངས་རྒྱས་དེས་ནི་ལག་བཅངས་ཀྱི་ཆགས་ཆེན་ལམ་དུ་བྱས་པའི་སངས་རྒྱས་ཡིན་ལ། རྒྱུད་འདིའི་བྱིས་པའི་དབང་ལྔ་པ་དང་བདུན་པ་ཐོབ་པའི་ཉམས་ལེན་གྱི་སངས་རྒྱས་དེ་ནི་བཅོམ་ལྡན་འདས་དུས་ཀྱི་འཁོར་ལོ་འདིར་ཞུགས་པའི་གཉིས་འཁྱུད་ཀྱི་ཆགས་པ་ཆེན་པོ་ལམ་དུ་བྱས་པའི་སངས་རྒྱས་ཡིན་ལ། གཉིས་འཁྱུད་ཀྱི་ཆགས་ཆེན་ལམ་དུ་བྱེད་པའང་བྱ་བྱེད་ལས་གསུམ་གྱི་གཉིས་འཁྱུད་ཀྱི་བདེ་བ་ལ་དམན་འབྲིང་མཆོག་གི་ཆགས་པའི་ལུས་ཡོངས་སུ་རྫོགས་པ་དང་མ་རྫོགས་པ་ལ་བརྟེན་ནས། ཕ་མ་དང་གཉིས་མེད་རྒྱུད་ཀྱི་སངས་རྒྱས་མཆོག་དམན་ཞུགས་པ་ཡིན་ནོ། །
དེ་ལྟ་ན་བླ་མེད་ཀྱི་རིག་དབང་འདིས་བྱིས་འཇུག་གི་དབང་ལྔ་དང་དོད་ཐུབ་མི་ཐུབ་ཅི་ཡིན་ཀྱང་དོད་མཚུངས་སྦྱོར་རྒྱུ་བྱུང་ལ། བླ་མེད་ཀྱི་སློབ་དཔོན་གྱི་དབང་གིས་ནི་འདིའི་བྱིས་འཇུག་གི་དབང་བདུན་པོ་དོད་ཐུབ་ལས་དོད་མཚུངས་སུ་སྦྱོར་རྒྱུ་མ་བྱུང་བ་ནི། དེ་དག་གི་སློབ་དཔོན་གྱི་དབང་དེ་ནི་ལུགས་དེ་དག་གི་དབང་བཞི་སོགས་དབང་མཐའ་དག་གཞན་ལ་སྟོན་པའི་དབང་ཡིན་ལ། འདིའི་སློབ་དཔོན་གྱི་རྗེས་གནང་ནི་དབང་བདུན་ཕྱིན་དང་འབྲེལ་བའི་དབང་ལམ་སྟོན་པའི་སློབ་དཔོན་ཡིན་པས། འདིའི་བྱིས་འཇུག་གི་སློབ་དཔོན་གྱི་དབང་ཙམ་ཐོབ་པས་རྣལ་འབྱོར་རྒྱུད་ཕྱིན་གྱི་ཉན་སྒྲུབ་སྟོན་པའི་དངོས་གྲུབ་ཀྱི་སངས་རྒྱས་ཀྱི་གོ་འཕང་ཐོབ་པའི་སྐལ་ཅན་དུ་འགྱུར་ན། འདིའི་རྒྱུད་ཡོངས་སུ་རྫོགས་པའི་སློབ་དཔོན་ཐོབ་ན་རྣལ་འབྱོར་རྒྱུད་ཕྱིན་ཉན་སྟོན་གྱི་སྐལ་བ་ཅན་དུ་མི་འགྱུར་བ་ལྟ་ཅི་སྨོས་པའི་ཕྱིར།
དེས་ན་རྒྱུད་འདིར་གསུངས་པའི་དབང་རིམ་དང་བླ་མེད་རྒྱུད་གཞན་གྱི་དབང་གི་མིང་དང་རིམ་པ་གྲངས་མཚུངས་ཙམ་གྱི་དོན་ལ་མཆོག་དམན་མེད་པ་ངེས་དོན་དུ་འགྱུར་བ་མ་ཡིན་ཏེ། རྒྱུད་མཐོ་དམན་གྱི་བཤད་ཚུལ་ཐ་དད་པའི་ཕྱིར། དཔེར་ན་རྒྱུད་གཞན་དུ་ཅོད་པན་གྱི་དབང་རིན་འབྱུང་ཁོ་ནར་ངེས་པར་གསུངས་ལ། འདིར་ནི་ལྷ་ཐམས་ཅད་ཀྱི་རིགས་བདག་རིན་འབྱུང་དུ་མ་ངེས་པ་ལྟ་བུ་ཏེ། མེ་ཏོག་གང་ཕོག་གི་ལྷའི་དེ་བཞིན་གཤེགས་པ་རིགས་བདག་ཏུ་འགྱུར་བའི་ཕྱིར། སངས་རྒྱས་མངའ་བདག་ཅོད་པན་ཅན། །ཞེས་པ་ལྟ་བུའི་ཕྱིར་རོ། །འོ་ན་བླ་མེད་ཀྱི་རྒྱུད་གཞན་དུ།
སློབ་དཔོན་གསང་བ་ཤེས་རབ་དང༌། །
བཞི་པ་དེ་ཡང་དེ་བཞིན་ནོ། །
ཞེས་འབྱུང་བའི་དབང་དང༌། དབང་དེ་དག་དང་འབྲེལ་བའི་ལམ་གྱི་རྒྱུད་འདིར་བཤད་པའི་དབང་བཅུ་གཅིག་པོ་རྣམས་དང་དེ་དང་འབྲེལ་བའི་ལམ་ཇི་ཙམ་དུ་སྙོགས་ཞེ་ན། འདི་ནི་ཤིན་ཏུ་གསང་བ་ལས་ཆེས་གསང་བར་བྱ་བའི་གནས་ཡིན་ཏེ། ཨ་བྷ་ཡཱ་ཀ་ར་གུཔྟ་དང༌། ཤཱཀྱ་ཤྲི་ཁ་ཆེ་ཟླ་མགོན་སོགས་རྒྱ་གར་གྱི་པཎ་གྲུབ་ཆེན་པོ་རྣམས་དང༌། བ་སྙོས་ལོ། ར་འབྲོ། ཀུན་མཁྱེན་བུ་སྟོན་རིན་ཆེན་གྲུབ། ཀུན་མཁྱེན་དོལ་བུ་པ་ཤེས་རབ་རྒྱལ་མཚན་ལ་སོགས་པ་བོད་ཀྱི་ཤིང་རྟ་ཆེན་པོ་ཉི་མ་འབར་བ་ལྟ་བུ་རྣམས་ཀྱིས་ཀྱང་རྟོགས་པར་མ་གྱུར་པ་ཉིད་ཀྱི་ཕྱིར། ཁོ་བོས་སྐལ་ལྡན་གྱི་སློབ་མ་དག་ལ་མ་སྦས་པར་གསལ་བར་བཤད་པ་ལ་ཆོས་བསྲུང་མཁའ་འགྲོ་ཆོས་སྐྱོང་རྣམས་ཀྱི་སྐབས་དབྱེ་བར་མཛོད་ཅིག །
དེ་ཡང་རྒྱུའི་ཐེག་པའི་སངས་རྒྱས་དེ་རྒྱུའི་ཐེག་པའི་རང་ལམ་ནས་བསྐལ་པ་གྲངས་མེད་གསུམ་ལ་སོགས་པས་སྒྲུབས་ཏེ། སངས་རྒྱས་པར་འགྱུར་བ་ཞིག །བྱ་རྒྱུད་ཀྱི་དཀྱིལ་འཁོར་དུ་ཞུགས་ནས་བྱ་སྤྱོད་ཀྱི་རིགས་གསུམ་གྱི་སྡོམ་དམ་ཙམ་འཛིན་ཅིང༌། རྒྱུད་དེ་ཉིད་ལྷའི་རྣལ་འབྱོར་ཙམ་གྱི་ཐབས་ཀྱི་མདོའི་སངས་རྒྱས་སྒྲུབ་པ་ལ་ཟུར་རྒྱན་དུ་བྱས་ན། མདོའི་སངས་རྒྱས་དེ་གྲངས་མེད་གསུམ་ཙམ་དུ་མི་འགོར་བར་བྱ་སྤྱོད་ཀྱི་ལམ་གྱི་མི་ཚེ་དྲུག་ཅུར་འཚང་རྒྱ་བ་བཞིན་མི་ཚེ་དྲུག་ཅུས་མདོའི་སངས་རྒྱས་དེ་ཐོབ་པར་འགྱུར་ལ། དེ་ལྟའི་ཚེ་བྱ་སྤྱོད་རང་ལམ་གྱིས་བསྒྲུབས་པའི་བྱ་སྤྱོད་ཀྱི་སངས་རྒྱས་དེ་ནི་ཐོབ་པ་མ་ཡིན་ཏེ། བྱ་སྤྱོད་རང་རྐང་གི་ཐུན་མོང་མིན་པའི་བསགས་སྦྱངས་ལ་སློབ་པར་མ་བྱས་པའི་ཕྱིར་ཏེ། དཔེར་ན་འཇམ་དཔལ་རྩ་རྒྱུད་དུ་བྱ་སྤྱོད་ཀྱི་དཀྱིལ་འཁོར་དུ་ཞུགས་ནས་ཉན་རང་གི་དགྲ་བཅོམ་སྒྲུབ་པའི་ལྷའི་བསྙེན་བསྒྲུབ་བྱས་ནས་དེ་ཐོབ་པའི་ཉན་རང་དགྲ་བཅོམ་ཐོབ་པ་ལས་བྱ་སྤྱོད་རྒྱུད་ཀྱི་སངས་རྒྱས་ཐོབ་པར་མི་འཇོག་པ་བཞིན་ཡིན་ལ། འདི་ལྟ་བུའི་གནད་རྟོགས་ན་ས་སྐྱ་པཎ་ཆེན་པས། མདོ་སྔགས་ཀྱི་ཁྱད་པར་ཆོ་གའི་བྱ་བ་ཡོད་མེད་ཀྱིས་འབྱེད་པ་དང༌། ཙོང་ཁ་པ་ཆེན་པོས། མདོ་སྔགས་ཀྱི་ཁྱད་པར་ལྷའི་རྣལ་འབྱོར་ཙམ་གྱིས་འབྱེད་པར་སྨྲ་བ་དེ་དག་ཕྱོགས་ཙམ་དུའང་མ་ཕྱིན་པར་སྣང་བ་ལ་ངེས་པ་གཏིང་ཚུགས་རྙེད་པར་འགྱུར་བ་ཡིན་ནོ། །
དེས་ན་མདོ་ལུགས་ཀྱི་སངས་རྒྱས་མདོ་ལམ་ནས་བསྒྲུབ་པ་ལས་སྔགས་ལམ་གྱི་རྣལ་འབྱོར་གྱིས་བསྒྲུབས་ན་ཆེས་མྱུར་ལ། དེའང་བླ་མེད་ཀྱི་བསྒྲུབས་ན་མི་ཚེ་གཅིག་གིའང་འགྲུབ་པར་གསུངས་ཏེ། སློབ་དཔོན་ཨ་དེ་བས།
གང་ཞིག་བསྐལ་པ་གྲངས་མེད་ནི། །
མང་པོས་ཐོབ་པར་མི་འགྱུར་བ། །
སངས་རྒྱས་ཚེ་འདི་ཉིད་ཀྱིས་ནི། །
འཐོབ་པ་འདི་ལ་ཐེ་ཚོམ་མེད། །
ཐེག་པ་ཆེན་པོའི་བདག་ཉིད་ཆེ། །
བསོད་ནམས་ཡེ་ཤེས་ཚོགས་ཀྱི་ནི། །
ཀུན་མཁྱེན་གོ་འཕང་ཉམས་དགའ་བ། །
ཚེ་འདི་ཉིད་ལ་ཐོབ་པར་འགྱུར། །
ཞེས་འབྱུང༌། མདོའི་སངས་རྒྱས་སྔགས་བླ་མེད་ཀྱི་རྣལ་འབྱོར་གྱིས་བསྒྲུབས་ན་ཚེ་གཅིག་གིས་འགྲུབ་པའི་རིགས་པས་བྱ་སྤྱོད་ཀྱི་དེ་བསྒྲུབས་ན་མི་ཚེ་དྲུག་ཅུ་དང༌། རྣལ་འབྱོར་རྒྱུད་ཀྱིས་དེ་བསྒྲུབས་ན་མི་ཚེ་བཅུ་དྲུག་ཙམ་གྱིས་འགྲུབ་པར་ཡང་ཤེས་པར་བྱ་དགོས་ལ། དེས་ན་སྤྱོད་རྒྱུད་ཀྱི་ལམ་གྱི་རྣལ་འབྱོར་གྱིས་བྱ་རྒྱུད་ཀྱི་ལམ་གྱིས་ཐོབ་པའི་སངས་རྒྱས་སྒྲུབ་པ་ཡོད་ལ། དེ་ཉིད་ཀྱི་དབང་དུ་བྱས་ཏེ། བྱ་རྒྱུད་ལ་སློབ་དཔོན་སངས་རྒྱས་གསང་བ་དང་བྱང་ཆུབ་མཆོག་གཉིས་ཀྱི་བདག་བསྐྱེད་ཀྱི་ཆོ་ག་སྦྱར་བར་མཛད་པ་ཡིན་ལ། ཡང་བྱ་སྤྱོད་རང་ལམ་གྱིས་ཐོབ་པའི་སངས་རྒྱས་རྣལ་འབྱོར་རྒྱུད་ཀྱི་རྣལ་འབྱོར་གྱིས་སྒྲུབ་པའང་ཡོད་ལ། དེ་ཉིད་ཀྱི་དབང་དུ་བྱས་ཏེ། སློབ་དཔོན་ཀླུ་སྒྲུབ་ཀྱིས། སྤྱན་རས་གཟིགས་ཕྱག་སྟོང་གི་གཟུངས་ཀྱི་སྒྲུབ་ཐབས་ལ་བདག་བསྐྱེད་པ་ཡེ་ཤེས་དགུག་པ་དང༌། དབང་བསྐུར་བ་དང་བཅས་པར་གསུངས་ཤིང༌། སློབ་དཔོན་པདྨས་མཛད་པའི་ཐུགས་རྗེ་ཆེན་པོའི་སྒྲུབ་ཐབས་དང༌། དགེ་སློང་མ་དཔལ་མོས་མཛད་པའི་བཅུ་གཅིག་ཞལ་གྱི་སྒྲུབ་ཐབས་དང༌། སློབ་དཔོན་ཙན་དྲ་གོ་མིས་མཛད་པའི་གདུགས་དཀར་གྱི་སྒྲུབ་ཐབས་དང༌། ཛེ་ཏ་རིའི་གྲ་ལྔའི་སྒྲུབ་ཐབས་དང༌། སྒྲུབ་ཐབས་རྒྱ་མཚོ་དང་བརྒྱ་རྩ་སོགས་ཀྱི་བྱ་རྒྱུད་ཀྱི་ལྷ་རྣམས་ལ་བདག་བསྐྱེད་དང་ཡེ་ཤེས་དགུག་པའི་སྒྲུབ་ཐབས་སྦྱར་བར་མཛད་པ་ཉིད་ཀྱི་ཕྱིར་རོ། །
དེ་བཞིན་དུ་རྣལ་འབྱོར་རྒྱུད་ཕྱིན་གྱི་མདོ་སྔགས་ཀྱི་སངས་རྒྱས་ཐམས་ཅད་བླ་མེད་རྒྱུད་ཀྱི་རྣལ་འབྱོར་གྱིས་སྒྲུབ་རུང་ངོ༌། །ཞེས་བཅོམ་ལྡན་འདས་མ་རྡོ་རྗེ་རྣལ་འབྱོར་མས། ཨ་བྷཱ་ཡཱ་ལ་བཀའ་སྩལ་པ་ལ་བརྟེན། དཀྱིལ་ཆོག་རྡོ་རྗེ་ཕྲེང་བར་རྒྱུད་སྡེ་བཞི་རང་སའི་ལྷ་ཐམས་ཅད་བླ་མེད་ཀྱི་འདུས་པ་འཇམ་རྡོར་གྱི་ཆོ་གའི་སྒོ་ནས། སྐལ་བ་དང་མཚམས་པར་དབང་བསྐུར་ཞིང༌། སློབ་མ་རྣམས་ཀྱི་རང་རང་གི་སྐལ་བས་ལ་ལས་བླ་མེད་ཀྱི་རྣལ་འབྱོར་གྱིས་བླ་མེད་ཀྱི་སངས་རྒྱས་སྒྲུབ་པ་དང༌། ལ་ལས་བླ་མེད་ཀྱི་རྣལ་འབྱོར་གྱི་སྤྱོད་པ་དང་བྱ་བའི་སངས་རྒྱས་དག་སྒྲུབ་པར་བྱེད་པ་ཡིན་ལ། ཚུལ་འདི་བཅོམ་ལྡན་འདས་མས་སློབ་དཔོན་ཨ་བྷ་ཡཱ་ལ་གསལ་བར་བཀའ་སྩལ་ཀྱང་ཇི་ལྟ་བར་ནི་སློབ་དཔོན་ཉིད་ཀྱིས་ཀྱང་མ་དགོངས་པ་འདྲ་སྟེ། ཕྲེང་བ་འཆད་པོ་དག་གི་འཆད་ལུགས་ལ་སློབ་དཔོན་གྱི་མན་ངག་མེད་པར་གང་དགའ་དགར་བྱེད་པ་མཐོང་བའི་ཕྱིར་ཏེ། དཔེར་ན་པཎ་ཆེན་ཤཱཀྱ་ཤྲི་བོད་དུ་རྡོ་རྗེ་འཕྲེང་བའི་དབང་བསྐུར་ལན་གསུམ་མཛད་པའི་སྔ་མ་གཅིག་བླ་མེད་ཀྱི་ལུགས་ལྟར་བསྐུར་ཞིང༌། ཕྱི་མ་ལ་བོད་རྣམ་རྟོག་རགས་པས་རྒྱུད་སྡེ་སོ་སོར་མ་ཕྱེ་ན་དབང་མི་ཐོབ་པ་འདྲ་གསུངས་ནས། རྒྱུད་སྡེ་གོང་འོག་ཕྱེས་ནས་དབང་བསྐུར་བར་མཛད་ལ་དུས་ཕྱིས་པཎ་ཆེན་ནགས་རིན་གྱིས་ཀྱང་རྡོ་རྗེ་འཕྲེང་བའི་དབང་བླ་མེད་ཁོ་ནའི་ལུགས་སུ་གནང་ལ། རྒྱུད་སྡེ་ཕྱེ་ནས་བསྐུར་ན་མི་ལེགས་སམ་ཞུ་བའི་ལན་དུ་ལེགས་གསུང༌། འོ་ན་ད་ལན་མི་འབྱེད་པ་ཅི་ལགས་ཞུས་པ་ལ། ད་ལན་ཨ་བྷ་ཡཱའི་ལུགས་ཀྱི་དབང་ཡིན་པས་རྡོ་རྗེ་ཕྲེང་བ་ཉིད་དུ་ཡ་ཕྱེས་གསུངས་པ་དང༌།
ཡང་ཞྭ་དམར་པ་བཞི་པས་རྡོ་རྗེ་ཕྲེང་བའི་དཀྱིལ་ཆོག་གསལ་བྱེད་དུ། པཎ་ཆེན་ནགས་རིན་གྱིས་དེ་ནི་ཕྲེང་བའི་དངོས་བསྟན་ལ་དགོངས་ཀྱི། དབང་སོ་སོར་ཕྱེ་བ་རྡོ་རྗེ་ཕྲེང་བའི་ཤུགས་བསྟན་གསལ་པོར་ཡོད་པས་འོག་ནས་འཆད་པར་འགྱུར་རོ། །ཞེས་གསུངས་པ་སོགས་ཀྱི་ཕྲེང་བ་མཁན་པོ་དེ་དག་ལ་ཡིད་གཏད་སོ་ཡོད་པའི་རྣམ་རྟོག་གཏིང་ཚུགས་པར་བྱུང་བ་མི་སྣང་ངོ༌། །དེས་ན་ཁོ་བོས་བཤད་པའི་ངེས་གསང་འདི་མ་གཏོགས་པར་བོད་ཀྱི་རྡོ་རྗེ་སློབ་དཔོན་དུ་ཁས་འཆེ་བ་མང་པོས། བྱ་སྤྱོད་ཀྱི་རྒྱུད་རྣལ་འབྱོར་དང་རྣལ་འབྱོར་བླ་མེད་ཀྱི་ལུགས་ལྟར་འགྲེལ་པ་དང༌། རྣལ་འབྱོར་དང་རྣལ་འབྱོར་བླ་མེད་ཀྱི་ལྷ་བྱ་སྤྱོད་ཀྱི་རྒྱུད་ལྟར་སྒྲུབ་པའི་སྲོལ་ཁྱད་འཕགས་གཉིས་ཡོད་དོ་ཞེས་པའང་ཆེས་ནོར་བ་ཡིན་ཏེ། བྱ་སྤྱོད་ཀྱི་རྒྱུད་བླ་མེད་ལྟར་འགྲེལ་ན་དེ་ཉིད་བྱ་སྤྱོད་ཀྱི་རྒྱུད་དུ་འགལ་བའི་ཕྱིར་དང༌། བྱ་སྤྱོད་ནས་འབྱུང་བའི་སོར་འབྲང་ལྟ་བུ་ཞིག་དང༌། སཾ་ཊི་ནས་འབྱུང་བའི་སོར་འབྲང་ཅན་ལྟ་བུ་ཞིག་ལྷ་སྔགས་འདྲ་བར་བྱུང་ན། དེ་བླ་མེད་ལུགས་ཀྱིས་སྒྲུབ་པའི་ཚེ་བླུན་པོ་དག་བྱ་རྒྱུད་ཀྱི་རང་ལམ་གྱི་སོར་འབྲང་དེ་ཉིད་བླ་མེད་རང་ལམ་གྱི་ཐོབ་བྱའི་ལམ་གྱིས་བསྒྲུབ་པར་བྱས་སྙོམ་ན་མ་ཡིན་ཏེ། བླ་མེད་རང་ལམ་གྱི་རང་གི་ཐོབ་བྱའི་སངས་རྒྱས་དེ་ཐོབ་པ་ན་ནི་བྱ་རྒྱུད་རང་ལམ་གྱི་ཐོབ་བྱའི་སངས་རྒྱས་དེ་སླར་སྒྲུབ་དགོས་པ་མ་ཡིན་ཏེ། ཐེག་ཆེན་རང་ལམ་ནས་ཡང་དག་པར་རྫོགས་པའི་སངས་རྒྱས་སྒྲུབ་པ་ན་སླར་ལམ་དེ་ཉན་རང་དགྲ་བཅོམ་སྒྲུབ་པར་བྱེད་པ་ལ་དགོས་པ་མེད་པ་ལྟ་བུའི་ཕྱིར་རོ། །
འོ་ན་བྱ་རྒྱུད་ཀྱི་རྣལ་འབྱོར་གྱི་མདོའི་སངས་རྒྱས་སྒྲུབ་པ་དང༌། བླ་མེད་ཀྱི་རྣལ་འབྱོར་གྱི་རྒྱུད་སྡེ་འོག་མའི་སངས་རྒྱས་སྒྲུབ་པ་ལའང་དེ་ལྟར་མཚུངས་སོ་སྙམ་ན། མི་མཚུངས་ཏེ། བྱ་རྒྱུད་སོགས་རང་ལམ་གྱི་ཐོབ་བྱའི་སངས་རྒྱས་དེ་སྒྲུབ་པའི་སྐལ་བ་ལ་རྙེད། མདོའི་རང་ལམ་གྱི་དེའི་སངས་རྒྱས་སྒྲུབ་པ་ལ་དཀའ་བ་དཔག་མེད་སྤྱད་ཀྱང་འགྲུབ་པར་དཀའ་བའི་རིགས་ལ་བྱ་སྤྱོད་ཀྱི་རྣལ་འབྱོར་གྱི་ཐབས་མཁས་ལ་བརྟེན་ན་དེ་འགྲུབ་པའི་དགོས་པ་ཡོད་ལ་སྔ་མ་ལ་དེ་ལྟར་ཡོད་པ་མ་ཡིན་པའི་ཕྱིར་ཏེ། ཇི་སྐད་དུ།
གང་གི་བསྐལ་པ་བྱེ་བ་ནི། །
གྲངས་མེད་པར་ཡང་རྙེད་དཀའ་བ། །
སངས་རྒྱས་ཉིད་ཀྱང་བརྩོན་ལྡན་ལ། །
ཚེ་འདི་ཉིད་ལ་སྟེར་བར་བྱེད། །
ཅེས་འབྱུང་བའི་ཕྱིར་རོ། །རྣལ་འབྱོར་དང་རྣལ་འབྱོར་བླ་མེད་རང་ལམ་གྱིས་ཐོབ་པའི་སངས་རྒྱས་སམ་ལྷ་དེ་ནི་བྱ་སྤྱོད་ཀྱི་རྒྱུད་ལྟར་བསྒྲུབས་པས་འགྲུབ་པར་མི་ནུས་ཏེ། མདོའི་སངས་རྒྱས་ཉན་རང་གི་ལམ་ལྟར་བསྒྲུབས་པས་མི་འགྲུབ་པའི་ཕྱིར། དེ་ལྟ་ནའང་རྣལ་འབྱོར་རྒྱུད་ཡན་གྱི་སངས་རྒྱས་དེ་བྱ་སྤྱོད་ཀྱི་རྣལ་འབྱོར་པས་ཀྱང་ཐོབ་པར་འདོད་ན་བྱ་སྤྱོད་ཀྱི་ཆོ་ག་དང་རྗེས་སུ་འབྲེལ་བར་རྣལ་འབྱོར་རྒྱུད་ཀྱི་སྙིང་པོ་ཕྱག་རྒྱ་རིག་པ་བཞི་པོ་དེ་རིམ་བཞིན་དུ་དུམ་བུ་བཞིའི་རྩ་གཟུངས་ཆོས་ལས་ཀྱི་དཀྱིལ་འཁོར་ཆེན་པོ་བཞིའི་ཆོ་ག་ལ་བསླབ་དགོས་པར་གསུངས་ཏེ། དེ་ཉིད་བསྡུས་པའི་སྟོད་འགྲེལ་ལས། བྱ་བ་དང་སྤྱོད་པ་གཉིས་ཀའི་རྒྱུད་ལ་སོགས་པའི་ཆོ་ག་ལ་མངོན་པར་ཞེན་པ་རྣམས་ཀྱིས་ཀྱང་ཆོ་ག་དེས་འདི་ལས་བཤད་པའི་ཕྱག་རྒྱ་ཆེན་པོ་ལ་སོགས་པ་བསྒྲུབ་པར་བྱའོ་ཞེས་དོན་དེ་བཤད་པར་བྱ་བའི་ཕྱིར།
སྙིང་པོ་ཕྱག་རྒྱ་རིགས་སྔགས་རྣམས། །
ཇི་ལྟར་འདོད་པའི་ཚུལ་གྱིས་ནི། །
དུམ་བུ་ལས་བཤད་རང་བྱས་པའམ། །
སྒྲུབ་པ་འདིར་ནི་ཐམས་ཅད་དོ། །
ཞེས་པ་ལ་སོགས་པའི་ཚུལ་གྱིས་སྟོན་ཏེ། ཞེས་འབྱུང་ངོ༌། །ཡང་བྱ་རྒྱུད་ནས་འབྱུང་བའི་སོར་འབྲང་དང་སཾ་ཊི་ནས་འབྱུང་བའི་སོར་འབྲང་གཉིས་སྐུ་དང་ཕྱག་མཚན་སྔགས་སོགས་མཐུན་པར་འབྱུང་བ་ན་སཾ་ཊི་ནས་འབྱུང་བའི་སོ་སོར་འབྲང་མར་གྱུར་པའི་སངས་རྒྱས་དེ་ཉིད་སྔགས་བླ་མེད་ཀྱི་རང་ལམ་གྱི་སྒྲུབ་པར་བྱེད་པའི་ཆོ་ག་ལ། བོད་ཁ་ཅིག་བྱ་རྒྱུད་ལ་བླ་མེད་ཀྱི་དགོངས་པས་བཀབ་པ་ཡིན་ཟེར་བའང་ཆེས་མ་གོ་བ་ཡིན་ཏེ། བྱ་རྒྱུད་རང་རྐང་གི་སོར་འབྲང་མ་དང༌། སཾ་ཊི་ནས་འབྱུང་བའི་བླ་མེད་རང་རྐང་གི་སོར་འབྲང་གཉིས་སྐུ་མདོག་ཕྱག་མཚན་རྒྱན་ཆ་སྔགས་ཙམ་མཚུངས་པའི་ཕྱིར། རྒྱུད་མཆོག་དམན་ཁྱད་པར་ཅན་གྱི་སོར་འབྲང་གི་ལྷ་གཉིས་པར་མི་འགྲུབ་པས། སཾ་ཊི་ནས་འབྱུང་བའི་སོར་འབྲང་ཅན་བླ་མེད་ཀྱི་རང་ལམ་གྱིས་བསྒྲུབས་པ་ན་བྱ་རྒྱུད་བླ་མེད་ཀྱི་དགོངས་པ་བཀབ་པར་ཅི་ལྟར་འགྱུར། དེས་ན་ཟབ་མོའི་གནད་འདི་ལྟ་བུ་མ་རྟོགས་པས་ཤར་ཙོང་ཁ་པ་སོགས་ཆེན་པོ་ཁ་ཅིག་བྱ་རྒྱུད་ལ་བདག་བསྐྱེད་ཡོད་པར་ངལ་བ་ཆེན་པོ་སྒྲུབ་པར་བྱེད་པ་སོགས་ཀྱང་གནད་ཀྱི་མཐའ་མ་ཆོད་པའི་ཅལ་ཅོལ་ལོ། །
ཡང་རྒྱུད་ཀྱི་ཚུལ་ལ་ཅུང་ཟད་ཙམ་ཡང་བློ་མ་ཕྱོགས་པ་ཁ་ཅིག །བྱ་རྒྱུད་དང་བླ་མེད་ཀྱི་སོར་འབྲང་མི་གཅིག་ན། རྒྱུད་ཀྱི་ལྷ་ཐམས་ཅད་ཐུགས་རྒྱུད་དང་ཕྲིན་ལས་གཅིག་པར་མི་འགྱུར་བ་དང༌། སོར་འབྲང་ཅན་ལྟ་བུའི་ལྷ་ལའང་མཆོག་དམན་ཡོད་པར་འགྱུར་རོ། །ཞེས་སྨྲའོ། །ཅི་རྒྱུད་སྡེ་བཞི་དང་མདོ་རྒྱུད་ཀྱི་སངས་རྒྱས་ཐམས་ཅད་སྐུ་གསུང་ཐུགས་ཡོན་ཏན་ཕྲིན་ལས་ཅིག་ཅེས་འབྱུང་བ་དེ་ནི་སེམས་ཅན་ཐམས་ཅད་སྲིད་ཞི་གཉིས་ལ་མི་གནས་པར་སྒྲོལ་བའི་ཆེད་དུ་སྐུ་སོགས་མི་ཟད་རྒྱན་འཁོར་ལྔ་ཐོབ་པ་ཙམ་གྱི་ཆ་ནས་ཅིག་པར་བཞག་པ་ཡིན་ཏེ། སྔོན་གྱི་ཐུགས་དམ་གྱི་དུས་སུ་བདག་གི་དགེ་བ་འདིས་ཕྱོགས་བཅུའི་ནམ་མཁའི་མཐས་ཁྱབ་པའི་དུས་གསུམ་གྱི་སངས་རྒྱས་དང་བྱང་སེམས་ཐམས་ཅད་ཀྱི་དགེ་བ་དང་བསྡོམས་ནས་དེའི་འབྲས་བུ་སངས་རྒྱས་དང་བྱང་སེམས་ཐམས་ཅད་ཕྲིན་ལས་ཀྱི་རྗེས་སུ་འཇུག་ནས་འབད་མེད་ལྷུན་གྲུབ་ཀྱི་འགྲོ་དོན་འབྱུང་བར་གྱུར་རིག་པའི་སྨོན་ལམ་གྱི་དབང་གིས་སངས་རྒྱས་ཐམས་ཅད་ཀྱི་ཕྲིན་ལས་དང་ཐུགས་རྗེ་ལ་དབྱེ་བ་མེད་པར་སེམས་ཅན་གྱི་དོན་བྱེད་པར་ཅིག་པ་ཙམ་ལ་དགོངས་པ་ཡིན་ལ། དེ་ལས་གཞན་དུ་མདོ་སྔགས་དང་རྒྱུད་སྡེའི་རིམ་པ་སོ་སོ་རང་རྐང་གི་སངས་རྒྱས་ལ་མཆོག་དམན་དང་དབྱེ་བ་མེད་པར་གཅིག་ཡིན་པའི་ཆ་ནས་ཕྲིན་ལས་གཅིག་ཏུ་འཇུག་པ་ཡིན་ན་དེ་ཉིད་ཀྱི་ཕྱིར་མདོའི་སངས་རྒྱས་འགྲུབ་པས་སྔགས་ཀྱི་སངས་རྒྱས་འགྲུབ་པར་འགྱུར་བ་དང༌། བྱ་སྤྱོད་ཀྱི་ལྷ་འགྲུབ་པས་རྣལ་འབྱོར་དང་རྣལ་འབྱོར་བླ་མེད་རྒྱུད་ཀྱི་ལྷ་འགྲུབ་པར་འགྱུར་རོ། །
བྱ་སྤྱོད་ཀྱི་ལྷ་གྲུབ་པས། བླ་མེད་ཀྱི་ལྷ་གྲུབ་པོ་སྙམ་ན་ནི། དེ་ཡང་མི་འཐད་དེ། དེ་ལྟ་ན་གསང་སྔགས་བླ་མེད་ཀྱི་ལྷའམ་སངས་རྒྱས་དེའི་གོ་འཕང་གི་ཚུལ་བྱ་སྤྱོད་ཀྱི་ལྷའམ་སངས་རྒྱས་སྒྲུབ་པོ་དག་ལ་བསྟན་ན་ཆེས་འཇིགས་ནས་བླ་མེད་ཀྱི་སངས་རྒྱས་བསྒྲུབ་པར་མི་ནུས་པ་སོགས་ཀྱི་ཉེས་པ་ཡོད་པའི་བླ་མེད་ཀྱི་ཚུལ་མ་ཟད་རྣལ་འབྱོར་གྱི་རྒྱུད་ཀྱི་ཚུལ་ཡང་བྱ་སྤྱོད་ཀྱི་གདུལ་བྱ་གནས་སྐབས་དད་ཅན་གྱི་རིགས་མ་ངེས་པ་མ་ཟད་གནས་སྐབས་བྱ་སྤྱོད་དུ་རིགས་ངེས་ལ། རྣལ་འབྱོར་རྒྱུད་ཀྱི་ཆོས་ཚུལ་ཆེས་གསང་བ་ཆེན་པོས་རྒྱས་གདབ་དགོས་པར་གསུངས་པ་དེ་བྱ་སྤྱོད་ཀྱི་སངས་རྒྱས་གྲུབ་པས་གོང་མའི་སངས་རྒྱས་གྲུབ་ན་དེ་ལ་གསང་བར་གདམས་པ་དོན་མེད་པར་འགྱུར་བའི་ཕྱིར་ཏེ། རྒྱུད་དམན་པས་འབྲས་བུ་མཆོག་འགྲུབ་ན་དེའི་རྒྱུ་གསང་བ་ལ་དགོས་པ་ཅི་ཡང་མེད་པའི་ཕྱིར། གལ་ཏེ་དེ་ཉིད་འབྲས་བུ་དེའི་རྒྱུ་ཡིན་གྱི་དེ་ལས་གཞན་དེའི་གོང་རྒྱུད་ཀྱི་རྒྱུར་བཤད་པའི་རྒྱུ་དེ་དག་གི་དེའི་དངོས་མ་ཡིན་ནོ་སྙམ་ན། འོ་ན་བྱ་སྤྱོད་ཀྱི་དབང་ལམ་ཆོ་ག་ཐམས་ཅད་ཀྱིས་ཀྱང་རྒྱུད་སྡེ་གོང་མའི་དབང་ལམ་ཆོ་ག་ཉིད་ཀྱི་བྱ་བ་བྱེད་པའི་ཕྱིར་རྒྱུད་སྡེ་གོང་མའི་དབང་སོགས་སུ་འགྱུར་ལ། དེ་ལྟ་ན་རྒྱུད་སྡེ་ལ་རིམ་པ་བཞིའི་དབྱེ་བའང་དོན་ལ་མེད་པར་འགྱུར་རོ། །
དེར་མ་ཟད་བྱ་རྒྱུད་ཀྱི་སངས་རྒྱས་ཀྱི་དཀྱིལ་འཁོར་དེ་ཉིད་རྒྱུད་སྡེ་གོང་མའི་རྡོར་དབྱིངས་དུས་འཁོར་སོགས་ཀྱི་དཀྱིལ་འཁོར་དུ་འགྱུར་བ་དང༌། དེ་ལྟར་འདོད་ན་བྱ་རྒྱུད་ཀྱི་དཀྱིལ་འཁོར་དུ་ཞུགས་སྨིན་བྱས་པས། དུས་འཁོར་གྱི་དཀྱིལ་འཁོར་གྱི་སྒྲ་ཙམ་ཡང་རྒྱུས་མེད་པ་དུ་མ་དམིགས་པར་མཐོང་བའི་ཕྱིར་ཅི་ལྟར་རུང༌། གཞན་ཡང་བྱ་སྤྱོད་ཀྱི་ལྷ་དང་རྒྱུད་སྡེ་གོང་མའི་ལྷ་ཅིག་པ་ཉིད་ཀྱི་ཕྱིར་འོག་མའི་ལྷ་གྲུབ་ན་གོང་མའི་དངོས་གྲུབ་མཐའ་དག་གྲུབ་བམ་མི་གྲུབ། གྲུབ་ན་བྱ་རྒྱུད་ཀྱི་ལྷ་གྲུབ་པས་ཕྱག་རྒྱའི་ལམ་གྱིས་ཕྱག་རྒྱ་ཆེན་པོའི་དངོས་གྲུབ་གྲུབ་པར་འགྱུར་ལ། འདོད་ན་བྱ་སྤྱོད་ཀྱི་རྒྱུད་ཀྱི་ཕྱག་རྒྱ་ཆེན་པོ་མཆོག་གི་དངོས་པོ་གྲུབ་པའི་ཚུལ་སྔོན་བྱུང་བའམ་མ་འོངས་སུ་འབྱུང་བ་ཇི་ལྟར་ཡོད། མི་འགྲུབ་ན་འོག་མའི་ལྷ་དེ་ཉིད་ཀྱིས་རང་ལ་གུས་པས་སྒྲུབ་པར་བྱས་པ་དེ་ཉིད་ལ་དངོས་གྲུབ་མཆོག་སྦྱིན་པར་མི་བྱེད་ལ། རང་ཉིད་ལ་ལྷག་པར་གུས་པར་མ་བསྒྲུབས་ཀྱང་རྒྱུད་སྡེ་གོང་མའི་ལམ་གྱིས་སྒྲུབ་པ་ཙམ་ལ་དངོས་གྲུབ་མཆོག་སྦྱིན་པར་བྱས་པས་དེ་ལྟའི་སངས་རྒྱས་སམ་ལྷ་དེས་དངོས་གྲུབ་ཉེ་རིང་གོ་ལོག་ཅན་དུ་སྦྱིན་པར་འགྱུར་བའི་སྐྱོན་དུའང་འགྱུར་རོ། །
ཡང་སྐྱེས་བུ་ལུག་ལྟར་ལྐུག་པ་ཁ་ཅིག །ཡང་བྱ་སྤྱོད་ཀྱི་ལྷ་དང་བླ་མེད་ཀྱི་ལྷ་གཅིག་ཀྱང་བྱ་སྤྱོད་ཀྱི་སངས་རྒྱས་ཀྱི་དངོས་གྲུབ་དང༌། བླ་མེད་ཀྱི་སངས་རྒྱས་ཀྱི་དངོས་གྲུབ་སོ་སོར་སྦྱིན་ཏེ། དཔེར་ན་བླ་མེད་ཀྱི་ལྷ་གཅིག་གིས་ཀྱང་མཆོག་ཐུན་མོང་གི་དངོས་གྲུབ་སོ་སོར་དོན་དུ་གཉེར་བ་ལ་སོ་སོར་སྦྱིན་པ་ལྟ་བུའོ་ཞེ་ན་དེ་ལྟ་ན་བྱ་སྤྱོད་དང་བླ་མེད་ཀྱི་སངས་རྒྱས་གཅིག་པར་བརྗོད་པ་ཡང་མི་འགྲུབ་ལ། དེ་ཡང་དེ་གཉིས་ལྷ་གཅིག་ཀྱང་བྱ་སྤྱོད་ཀྱི་སྒྲུབ་པོ་ལ་གནས་སྐབས་བྱ་སྤྱོད་ཀྱི་དངོས་གྲུབ་ལས་མཐར་ཐུག་བླ་མེད་ཀྱི་སངས་རྒྱས་ཕྱག་རྒྱ་ཆེན་པོ་མཆོག་གི་དངོས་གྲུབ་མི་སྦྱིན་ནོ་ཞེ་ན་ནི། བྱ་སྤྱོད་ཀྱི་སྒྲུབ་པ་ལ་གནས་སྐབས་ཀྱི་དངོས་གྲུབ་ལས་མཐར་ཐུག་གི་སངས་རྒྱས་ཀྱི་དངོས་གྲུབ་མེད་པར་ཡང་འགྱུར་རོ། །ཡང་བྱ་རྒྱུད་དམ་ཚིག་གསུམ་བཀོད་སོགས་དབང་པོ་གཉིས་སྦྱོར་གྱི་ཆགས་བྲལ་གྱི་ལྷའམ་སངས་རྒྱས་གྲུབ་པས་ཆགས་ཅན་གྱི་ལྷ་དང་སངས་རྒྱས་འགྲུབ་ན། ཆགས་བྲལ་གྱི་ལམ་དེ་ཉིད་ཆགས་བཅས་ཀྱི་ལམ་དུ་སོང་བས་ཆགས་བྲལ་གྱི་ལམ་ལས་ཆགས་བཅས་ལམ་ཟབ་ཅིང་ཐེག་པའི་མཐོ་ཁྱད་དུ་ཡང་མི་འགྱུར་རོ། །དེའི་ཕྱིར་ཕ་རྒྱུད་ཀྱི་གསང་འདུས་དང་མ་རྒྱུད་ཀྱི་བདེ་མཆོག་དང་གཉིས་མེད་རྒྱུད་ནས་འབྱུང་བའི་གསང་འདུས་དང་སྡོམ་པ་རྣམས་ལའང་མཆོག་དམན་ཡོད་པ་ཉིད་ཀྱི་ཕྱིར་ཏེ། ཕ་མའི་འདུས་པ་དང་སྡོམ་པ་རྣམས་ཀྱི་སྨིན་ལམ་གྱི་རིམ་པས་ཕ་མའི་འདུས་པ་དང་སྡོམ་པའི་སངས་རྒྱས་སུ་འགྱུར་ཀྱང་གཉིས་མེད་རྒྱུད་ཀྱི་འདུས་པ་དང་སྡོམ་པའི་སངས་རྒྱས་སུ་མ་གྱུར་པའི་ཕྱིར་ཏེ། གཉིས་མེད་རྒྱུད་ཀྱི་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་ཀྱི་འདུས་སྡོམ་གྱི་སངས་རྒྱས་སུ་སངས་རྒྱས་པར་འགྱུར་བ་ལ་ནི་ལོ་གསུམ་ཕྱོགས་གསུམ་གྱི་ཡེ་ཤེས་ཀྱི་རླུང་ཉིད་རྣམ་ཀུན་མཆོག་ལྡན་གྱི་རིགས་ལྡན་གྱི་གཞིར་ཐིམ་པ་མ་གཏོགས་པས་མི་འགྲུབ་ལ། ཕ་མའི་རྒྱུད་ཀྱི་ལུས་སྡོམ་གྱི་སངས་རྒྱས་ནི་ལོ་བརྒྱའི་ལས་རླུང་ལྷག་མ་རྣམས་རྣམ་སྨིན་གྱི་ལུས་གནས་འགྱུར་གྱི་དབུ་མ་ལ་ཐིམ་པས་ཀྱང་འགྲུབ་པར་འགྱུར་བའི་ཕྱིར་དང༌། ཕ་མའི་རྒྱུད་ཀྱི་འདུས་སྡོམ་སོགས་གཉིས་མེད་རྒྱུད་ཀྱི་འདུས་སྡོམ་དུ་འཚང་རྒྱ་བར་འདོད་པ་ན་སླར་གཉིས་མེད་རྒྱུད་ཀྱི་འཇིག་རྟེན་ལས་འདས་པའི་དོན་དམ་པའི་དབང་བཞི་པ་བསྐུར་ནས་དབང་དེས་དྲངས་པའི་ལམ་ལ་མ་བརྟེན་པར་མི་འབྱུང་བའི་ཕྱིར། དེས་ན་གཉིས་མེད་རྒྱུད་ཀྱི་སྒྱུ་འཕྲུལ་དྲ་བའང་བླ་མེད་ཀྱི་སྒྱུ་འཕྲུལ་དྲ་བ་མ་ཡིན་ལ།
ཕྱིས་ཀྱི་ས་ལུགས་པ་ཁ་ཅིག །རྒྱུད་སྡེ་གོང་འོག་གི་འདུས་སྡོམ་སོགས་ལ་བཟང་ངན་གྱི་ཁྱད་པར་ཡོད་པ་མི་འཐད་དེ། འདུས་པ་དང་སྡོམ་པ་ཙམ་ལ་ཁྱད་པར་མེད་པའི་ཕྱིར་སྙམ་ན། འོ་ན་རྒྱུད་སྡེ་བཞིའི་རིགས་གསུམ་རིགས་ལྔ་སོགས་ཀྱི་རིགས་ལ་མཆོག་དམན་གྱི་ཁྱད་པར་མེད་པར་འགྱུར་ལ། འདོད་ན་བྱ་སྤྱོད་ཀྱི་རིགས་གསུམ་ལས་རྣལ་འབྱོར་རྒྱུད་ཀྱི་རིགས་གསུམ་ལྔ་རྣམས་ཁྱད་པར་དུ་འཕགས་པར་འདོད་པ་དང༌། རྣལ་འབྱོར་རྒྱུད་ཀྱི་རིགས་ལྔ་ལས་བླ་མེད་ཀྱི་རིགས་ལྔ་ཁྱད་པར་དུ་འཕགས་ཏེ། རྣལ་འབྱོར་རྒྱུད་ཀྱི་རིགས་ལྔའི་སྡོམ་པས་ཁྱད་པར་དུ་བྱས་པའི་རྡོ་རྗེ་སློབ་དཔོན་གྱི་དབང་ཙམ་རྣལ་འབྱོར་བླ་མེད་ཀྱི་རིགས་ལྔའི་དབང་བསྐུར་བའི་ནུས་པས་ཀྱང་རྫོགས་ལ། བླ་མེད་ཀྱི་རིགས་ལྔའི་སྡོམ་པས་ཁྱད་པར་དུ་བྱས་པའི་རྡོ་རྗེ་སློབ་དཔོན་གྱི་དབང་ནི་དེ་ཙམ་གྱིས་མི་རྫོགས་པར་སླར་བསྐུར་དགོས་པས། རྣལ་འབྱོར་རྒྱུད་ཀྱི་རིགས་ལྔའི་སྡོམ་པ་དང་བླ་མེད་ཀྱི་རིགས་ལྔའི་སྡོམ་པ་ལ་མཆོག་དམན་གྱི་ཁྱད་པར་ཆེས་ཆེ་བ་འཇོག་དགོས་པར་སྨྲས་པའང་དོན་གྱི་སྟོང་པར་འགྱུར་རོ། །དེ་ལྟར་མཐའ་དཔྱད་དེ་བཤད་པའི་ངག་དོན་བྱ་སྤྱོད་རྣལ་འབྱོར་གྱི་དབང་དེ་དག་རང་རང་གི་དཀྱིལ་འཁོར་དེར་ཐོབ་པས་རང་རང་གི་ལམ་གྱི་བྱ་བ་ཙམ་བྱེད་པ་ལ་དབང་བ་དང༌། རང་གི་ཐེག་པ་དང་རྒྱུད་སྡེ་གོང་མ་འོག་མའི་ལམ་གྱི་བྱ་བ་ཙམ་བསྒྲུབ་པའི་ཆེད་དུ་དང༌།
ཡང་རྒྱུད་སྡེ་གོང་མ་གོང་མའི་དཀྱིལ་འཁོར་དུ་འོག་མའི་དབང་བསྐུར་གྱི་བྱ་བ་དོན་གྱིས་རྫོགས་པར་ཐོབ་པར་འགྱུར་བའི་ཚུལ་གསུམ་ཡོད་པ་ལས། ཚུལ་གོང་མ་གཉིས་རྒྱ་ཆེར་བཤད་ཟིན་ལ། ཚུལ་ཕྱི་མ་ནི་བླ་མེད་རྒྱུད་ཀྱི་དཀྱིལ་འཁོར་དུ་རིག་པའི་དབང་ལྔ་ཐོབ་ན་བྱ་སྤྱོད་ཀྱི་དབང་ཁོ་ནར་ཐོབ་པ་མ་ཟད་བླ་མེད་ཀྱི་དཀྱིལ་འཁོར་དང་འབྲེལ་བའི་བྱ་བ་ཅུང་ཟད་ལ་དབང་བར་འགྱུར་ལ། དུས་འཁོར་གྱི་བྱིས་འཇུག་གི་དབང་བདུན་པ་ཐོབ་པས་རྣལ་འབྱོར་རྒྱུད་ཀྱི་དབང་ཁོ་ན་ཐོབ་པར་མ་ཟད་བླ་མེད་རྒྱུད་ཀྱི་དཀྱིལ་འཁོར་དང་བྱ་བ་ཅི་རིགས་ལའང་དབང་བར་འགྱུར་ལ། གཉིས་མེད་རྒྱུད་དུས་ཀྱི་འཁོར་ལོའི་འཇིག་རྟེན་པའི་བུམ་གསང་གི་དཀྱིལ་འཁོར་དུ་ཞུགས་ནས་དེ་དག་གི་དབང་ཐོབ་པས་ཕ་རྒྱུད་ཀྱི་དབང་ཡོངས་རྫོགས་ལྷག་དང་བཅས་པ་ཐོབ་ལ། དེའི་འཇིག་རྟེན་པའི་གསུམ་པ་དང་བཞི་པའི་དཀྱིལ་འཁོར་དུ་དེ་དག་གི་དབང་ཐོབ་པས། ཕ་རྒྱུད་ཀྱི་དབང་ཡོངས་རྫོགས་བཅས་པ་ཐོབ་པ་ཡིན་ལ། དེ་ཙམ་གྱི་གཉིས་མེད་རྒྱུད་རང་ལ་ལྟོས་པའི་འཇིག་རྟེན་ལས་འདས་པའི་དབང་བཞི་པའི་དཀྱིལ་འཁོར་དུ་ཞུགས་པའི་དབང་ཡོངས་སུ་རྫོགས་པར་ཐོབ་པ་ནི་མ་ཡིན་ནོ། །
འོ་ན་བླ་མེད་ཀྱི་རྒྱུད་དུ་འོག་མའི་དབང་ཐོབ་པ་ན། འོག་མ་ལས་ལྷག་པའི་བྱ་བ་ཅི་ལྟ་བུ་ལ་དབང་སྙམ་ན། བུམ་དབང་གི་རིགས་ལྔའི་དབང་བསྐུར་བ་ན། སློབ་མ་དབང་རྫས། དབང་བསྐུར་བའི་སློབ་དཔོན་ལྷ་དང་བཅས་པ་ཐམས་ཅད་གདན་གསུམ་ཚང་བའི་སྙོམས་འཇུག་གི་ཁྱད་པར་དུ་བྱས་པའི་བདེ་སྟོང་གི་རྟོགས་པ་ཐོབ་པ་ལ་དབང་བས་ཁྱད་པར་དུ་བྱས་པ་ཡིན་ནོ། །བླ་མེད་ཀྱི་དབང་བསྐུར་བའི་ཚུལ་ལ་བློ་མ་ཕྱོགས་པ་ཁ་ཅིག །བུམ་དབང་གི་སྐབས་སུ་སློབ་མ་ཡབ་ཡུམ་སྙོམས་འཇུག་གི་དབང་པོ་གཉིས་སྦྱོར་ཡོད་པ་མ་ཡིན་ཏེ། ཡིན་ན་དབང་གསུམ་པ་དང་ཁྱད་པར་མེད་པར་འགྱུར་བས། སློབ་མ་དེ་དག་གི་ཡབ་ཡུམ་ཞལ་སྦྱོར་ཙམ་དུ་བྱེད་པ་ཡིན་ཟེར་བ་ནི་ཆེས་རྒྱུས་མེད་པ་སྟེ། བླ་ན་མེད་པའི་དབང་བསྐུར་བའི་མན་ངག་གི་ཞལ་ལུང་ལས། བུམ་དབང་གི་སྐབས་སུ་དངོས་སུ་འབྱོར་ན་སློབ་མ་ཡབ་ཡུམ་གྱི་གདན་གསུམ་ཇི་སྲིད་སྙོམས་འཇུག་གི་བདེ་བས་མ་ཚིམ་པར་སློབ་དཔོན་གྱི་གདན་གསུམ་འཛོམ་པའི་ཆུ་དབང་སོགས་ཀྱི་ལྷ་སློབ་མའི་གདན་གསུམ་ཡོངས་རྫོགས་སློབ་མ་ལ་མི་བསྟིམ་པར་དེ་ནམ་རྫོགས་པ་ན་བསྟིམ་པར་མཛད་ཅིང༌། དེ་ལྟ་ནའང་དེ་ཙམ་གྱི་སྙོམས་འཇུག་གི་བདེ་བས་དབང་གསུམ་པའི་སྙོམས་འཇུག་གི་བདེ་བར་མི་འགྱུར་ཏེ། འདིར་ནི་ལུས་ཀྱི་བདེ་བའི་ཆ་ཤེས་ཙམ་ཡིན་ལ། དེར་ནི་ཡིད་ཀྱི་བདེ་བ་ཡོངས་སུ་རྫོགས་དགོས་པའི་ཕྱིར།
ཡང་གཉིས་མེད་རྒྱུད་དུས་ཀྱི་འཁོར་ལོའི་བུམ་པ་དང་གསང་བའི་དཀྱིལ་འཁོར་དུ་ཞུགས་དབང་ཐོབ་པས་ཕ་རྒྱུད་ཀྱི་དབང་ཡོངས་རྫོགས་ཐོབ་པ་ལས་ལྷག་པའི་བྱ་བ་ལ་ཇི་ལྟར་དབང་ཞེ་ན། ཕ་རྒྱུད་ཀྱི་དབང་ཡོངས་རྫོགས་ཐོབ་ཀྱང་གཉིས་མེད་རྒྱུད་ཀྱི་འཇིག་རྟེན་ལས་འདས་པའི་དབང་ལམ་གྱི་བྱ་བ་བསྒྲུབ་པ་ལ་མི་དབང་ཞིང་འདིར་དེ་ཐོབ་པ་ན་དེའི་བྱ་བ་ལ་དབང་བའི་རྒྱུད་ཉེ་བར་སྨིན་བྱེད་དུ་གྱུར་པ་ཉིད་ལས་ཡིན་ཏེ། གཉིས་མེད་རྒྱུད་ཀྱི་འཇིག་རྟེན་པའི་བུམ་དབང་དུ་མ་ཟད་གཉིས་མེད་རྒྱུད་ཀྱི་བྱིས་འཇུག་གི་དབང་གིས་ཀྱང་འཇིག་རྟེན་ལས་འདས་པའི་བཞི་པ་སྦྱོར་བ་ཡན་ལག་དྲུག་བྱ་བ་ལ་དབང་བའི་ནུས་པ་འཇོག་པར་བྱེད་པའི་ཕྱིར་ཏེ། རྫོགས་རིམ་འདས་པའི་སྦྱོར་བ་ཡན་ལག་དྲུག་གི་ནུས་པ་སད་པ་ལ་བསྐྱེད་རིམ་མ་འདས་པའི་ཡན་ལག་དྲུག་གི་ནུས་པ་མཐུ་ཅན་དུ་བྱེད་དགོས་པས་དེའི་ནུས་པ་བྱིས་འཇུག་གི་དབང་གི་སྐབས་སུ་མཐུ་རྙེད་དགོས་པའི་ཕྱིར། ཆུ་ཅོད་པན་གྱི་དབང་སོར་བསམ་སོན་དུ་འགྱུར་བ་ཡིན་ཏེ། ས་ལ་སོགས་པའི་རླུང་རྣམ་པར་དག་པས་དུ་སོགས་བཅུ་མཐོང་ཞིང་དར་དཔྱངས་རྡོ་དྲིལ་གྱི་དབང་ཐོབ་པས་སྲོག་འཛིན་གྱི་འབྲས་བུ་ཐོབ་པར་འགྱུར་ཏེ། སྲོག་སོགས་ཀྱི་རླུང་བཅུ་དག་ཅིང་ཁྱད་པར་རོ་རྐྱང་གི་རླུང་དབུ་མར་ཞུགས་ནས་མཐར་ཧཾ་གི་ཐིག་ལེར་འཛིན་པའོ། །བརྟུལ་ཞུགས་ཀྱི་དབང་གི་རྗེས་དྲན་གྱི་ཐ་མལ་པའི་དབང་ཡུལ་དག་པར་བྱས་ནས་ཡུལ་སྟོང་པ་ཉིད་ཀྱི་གཟུགས་ལ་སོགས་པ་དང་ཤ་ལ་སོགས་པའི་དབང་པོ་རྣམས་གཅིག་ཏུ་སྦྱོར་བ་སྟེ། སྤྲོས་བཅས་ལ་སོགས་སྤྱོད་པ་གསུམ་གང་ཡང་རུང་བ་ཡིན་ནོ། །མིང་དབང་གིས་ནི་ཏིང་ངེ་འཛིན་གྱི་ས་བོན་བཞག་སྟེ། བྱམས་སོགས་ཚངས་གནས་བཞི་རྣམ་པར་དག་པའི་མི་འགྱུར་བའི་བདེ་བའི་སྐད་ཅིག་མ་ཐོབ་ཅིང༌། དེ་ནས་ཇི་སྲིད་སངས་མ་རྒྱས་པར་རིགས་མི་འགྱུར་ཞིང༌། བག་ཆགས་ཕྲ་བ་དག་ཀྱང་སྦྱོང་བར་བྱེད་པ་དང༌། སེམས་ཅན་ཐམས་ཅད་ཀྱི་དོན་དུ་སྙིང་རྗེ་ཆེན་པོས་ཁྱབ་པར་བྱེད་པ་གང་ཡིན་ལ། རྗེས་གནང་གི་ནི་རྫོགས་པའི་སངས་རྒྱས་ཞེས་པས་ཡེ་ཤེས་ཀྱི་སྐུ་འགྲུབ་པའི་ས་བོན་བཞག་སྟེ། ཆོས་ཀྱི་འཁོར་ལོ་བསྐོར་བ་པོའི་སློབ་དཔོན་ཉིད་དུ་འགྱུར་བའི་ཕྱིར། 
དེས་ན་གཉིས་མེད་རྒྱུད་ཀྱི་འཇིག་རྟེན་པའི་དབང་བཞི་ཉིད་གང་ཡིན་པ་དང༌། དེའི་ཉམས་ལེན་ཇི་ལྟར་ཡིན་ཞེ་ན། བུམ་དབང་ནི། རྒྱུད་སྡེ་གཞན་ལས།
ཤེས་རབ་བཅུ་དྲུག་ལོན་པ་ལ། །
ལག་པ་དག་གིས་ཡང་དག་འཁྱུད། །
རྡོ་རྗེ་དྲིལ་བུ་མཉམ་སྦྱོར་བ། །
སློབ་དཔོན་དབང་དུ་ཤེས་པར་བྱ། །
ཞེས་པ་ལྟར། དཔལ་ལྡན་རྒྱུད་དུ། དཔལ་ལྡན་ཤེས་རབ་ནུ་མ་ལ་ཡང་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། །ཞེས་སློབ་མའི་ལུས་རྣམ་སྨིན་གྱི་ལུས་གནས་གྱུར་དྲི་བྲལ་གྱི་རེག་འཁྱུད་ཀྱི་བདེ་བའི་དབང་ཙམ་མིན་པར་དྭངས་གསལ་བཅད་གཞིག་མེད་པའི་ཕྲ་ལུས་དྲི་མ་ཡོངས་སུ་ཟད་པར་སྦྱངས་པ་གསེར་གྱི་གཡའ་སྦྱངས་པས་གསེར་བཙོ་མ་ལྟར་གྱུར་པའི་རེག་འཁྱུད་ཀྱི་བདེ་བས་རང་ལུས་དཀྱིལ་འཁོར་གྱི་འཁོར་ལོ་དག་པར་གྱུར་པ་ཡིན་ལ། གསང་དབང་ནི་དེ་ལྟར་རང་དང་རིས་མཐུན་གྱི་དཀྱིལ་འཁོར་བའི་འཁོར་ལོ་ཕྱག་རྒྱའི་བྷ་གའི་དཀྱིལ་འཁོར་དུ་ཞུགས་ཤིང་ལྷ་ཚོགས་དེ་དག་གི་སྙོམས་འཇུག་གི་བདེ་བས་ངག་ཨཱ་ཨི་ཀཱ་ལིའི་དཀྱིལ་འཁོར་དུ་དག་པར་འགྱུར་ལ། ཤེས་རབ་ཀྱི་ཡེ་ཤེས་ནི། དེ་ལྟའི་བྷ་གའི་དཀྱིལ་འཁོར་ཉིད་ཀྱི་སྙོམས་འཇུག་གི་ཡེ་ཤེས་དེ་ཉིད་འཇིག་རྟེན་པའི་ལྷན་སྐྱེས་སུ་ཉམས་སུ་མྱོང་བ་ན་ལྷན་སྐྱེས་ཀྱི་བདེ་བ་དེ་ཉིད་སེམས་ཐབས་ཤེས་ཀྱི་དཀྱིལ་འཁོར་དུ་དག་པར་འགྱུར་ལ། བཞི་པ་ནི། བདེ་བ་དེ་ཉིད་ཡས་འབབ་ཙམ་གྱི་འགྱུར་བ་ཙམ་མིན་པར་མས་བརྟན་པའི་ཕྱིར་མི་ལྡོག་པའི་སྙོམས་འཇུག་གི་བདེ་བ་དེ་ཉིད་ཡེ་ཤེས་ཐབས་ཤེས་ཀྱི་དཀྱིལ་འཁོར་དུ་དག་པར་འགྱུར་ལ། དབང་བཞི་པོ་འདི་དག་ཐོབ་པས་བྱ་བ་ཇི་ལྟ་བུ་ལ་དབང་ཞེ་ན། འདི་མ་ཐོབ་པར་བྱིས་དབང་ཙམ་གྱིས་ནི་ཀུན་རྫོབ་འཇིག་རྟེན་པའི་དངོས་གྲུབ་མཐའ་དག་སྒྲུབ་བྱེད་ཀྱི་བསྐྱེད་རིམ་ཡོངས་རྫོགས་སྒོམ་པ་ལ་དབང་བ་མ་ཡིན་ཏེ། གོང་དུ་བཤད་པ་ལྟར་བྱིས་པ་འཇུག་པའི་དབང་བདུན་གྱིས་ནི་བསྐྱེད་རིམ་གྱི་བསྙེན་བསྒྲུབ་ཡན་ལག་བཞི་བསྙེན་པ་དཀྱིལ་འཁོར་རྒྱལ་མཆོག་ཙམ་ལ་བརྟེན་ནས་ཐུན་མོང་བའི་མ་དག་འཁོར་བའི་འོག་མིན་གྱི་དངོས་གྲུབ་ཙམ་ལས་མི་ཐོབ་པའི་ཕྱིར།
དེ་དག་གི་བསྐྱེད་རིམ་ནི་བསྙེན་སྒྲུབ་བཞི་ཡོངས་སུ་རྫོགས་པའི་བསྐྱེད་རིམ་མ་ཡིན་ཏེ་ཉི་ཚེ་བ་ཙམ་དུ་ཟད་པའི་ཕྱིར། འདིའི་དབང་དུ་བྱས་ཏེ་གནས་དབེན་པར་བྲིས་སྐུ་ལ་སོགས་པ་མདུན་དུ་བྱས་ནས་དེ་ལ་ཀྱཻ་རྡོ་རྗེའི་འགྲེལ་པར་གསུངས་པའི་མཆོད་པའི་མཎྜལ་སྔོན་དུ་འགྲོ་བས་མཆོད་པ་བྱས་ནས་ཀུན་རྫོབ་བྱང་ཆུབ་ཀྱི་སེམས་སྒོམ་པ་སྔོན་དུ་འགྲོ་བས། མདུན་དུ་གནས་པའི་བྲི་སྐུའམ་ཆུ་ནང་དུ་ཤར་བའི་ལྷའི་གཟུགས་བརྙན་སོགས་ལ་མིག་རེངས་རེངས་སུ་བལྟས་ན་རྣམ་པ་གསལ་བར་ཤར་བ་ན། དེ་ཉིད་རྩེ་གཅིག་པའི་ཞི་གནས་སྒྲུབ་ཅིང༌། དེ་གྲུབ་ན་བདག་ཉིད་དེ་དང་འདྲ་བའི་ལྷར་བསྐྱེད་ན་ལས་དང་མཐུན་པའི་བགྲང་ཕྲེང་ལ་སོགས་པས། ལས་དྲུག་ལ་འཇུག་པ་སྔོན་དུ་འགྲོ་བས་ཕྱི་རོལ་བཟླས་པ་དང་སྦྱིན་སྲེག་ལ་སོགས་པ་སྔོན་དུ་སོང་ནས། དེའི་འོག་ཏུ་ཞི་བ་ལ་སོགས་པའི་དགེ་བའི་ལས་ལ་སྦྱོར་བར་བྱེད་ཀྱི། བསད་པ་སོགས་ནི་མ་ཡིན་ཏེ། མངོན་པར་ཤེས་པ་མ་སྐྱེས་པར་དེ་བྱ་བ་བཅོམ་ལྡན་འདས་ཀྱི་བཀག་པའི་ཕྱིར་རོ། །དེ་ཙམ་གྱི་མ་ཚིམ་པར་མཆོག་དོན་དུ་གཉེར་བས། ལྷ་ལ་དམིགས་པའི་ཞི་གནས་གྲུབ་ནས། དེའི་འོག་ཏུ་ཆོས་བདག་མེད་པར་སྤྱོད་པའི་ལྷག་མཐོང་ལ་སློབ་ཅིང་རང་ཉིད་ལྷར་བསྒོམ་པའི་སྙིང་གར་ལྷའི་མཚན་མའི་ཡི་གེ་བཀོད་ནས། དེ་དག་ཉིད་ཆོས་བདག་མེད་པའི་དོན་དུ་བསམ་ནས་བསྒོམ་པར་བྱེད་ཅིང་དེ་ལ་ཅུང་ཟད་བརྟན་པ་ན། རླུང་བུམ་ཅན་གྱི་སྦྱོར་བས་སྔགས་ཀྱི་ལས་དྲུག་ལ་འཇུག་སྟེ། ལས་དྲུག་ནི། ལྷ་དབང་དུ་བྱ་བ་དང༌། རང་ལ་དབབ་པ་དང༌། འཇིགས་པར་བྱ་བ་དང༌། ཞི་བ་དང༌། རྒྱས་པ་དང༌། མཉེས་པར་བྱ་བའོ། །ལས་དྲུག་པོ་འདི་དག་ཀྱང་ཐུན་མོང་དོན་དུ་གཉེར་བས་ངག་གི་བཟླས་བརྗོད་དང་མཆོག་དོན་དུ་གཉེར་བས་སྲོག་རྩོལ་གྱི་སྒོ་ནས་སྒོམ་པ་ཡིན་ཅིང༌། ལས་དྲུག་རྫོགས་ནས་དེའང་ཐུན་མོང་དོན་དུ་གཉེར་བས་ངག་ཏུ་བརྗོད་པ་དང༌། མཆོག་དོན་དུ་གཉེར་བས་རྡོ་རྗེའི་བཟླས་པ་རླུང་གི་སྦྱོར་བས་སྒོམ་སྟེ་འདི་ནི་ལེའུ་ལྔ་པར་རྐང་པ་བདུན་ཅུ་རྩ་གཉིས་རྒྱས་པར་གསུངས་ལ། འདི་ལྟ་བུའི་སྒྲུབ་པ་པོས་རིལ་བུ་ལ་སོགས་པ་བསྒྲུབས་པ་ན། མཆོད་རྟེན་ཆེན་པོ་ལ་སོགས་པའི་གནས་སུ་དཀྱིལ་འཁོར་བཞེངས་ནས་རིལ་བུ་ལ་སོགས་པ་བསྒྲུབས་པས། འཁོར་དང་བཅས་པ་རྫས་ཀྱི་དངོས་གྲུབ་ཀྱི་མཁའ་ལ་སྤྱོད་པ་ཉིད་དུ་འགྱུར་ཞིང༌། རྟེན་དེས་སངས་རྒྱས་ཉིད་དུ་སྒྲུབ་པར་བྱེད་པ་ཡིན་ལ། དེས་ན་བྱིས་འཇུག་གི་དབང་བདུན་ཐོབ་པའི་རྣལ་འབྱོར་པས་ཐུན་མོང་གི་དངོས་གྲུབ་དོན་དུ་གཉེར་བས་ནི་དཀྱིལ་འཁོར་རྒྱལ་མཆོག་རྗེས་མཐུན་པ་ཙམ་ལ་བརྟེན་པའི་རང་སའི་བསྙེན་སྒྲུབ་ཙམ་དང༌། མཆོག་གི་དངོས་གྲུབ་འདོད་པས་ནི་ལས་རྒྱལ་མཆོག་ཙམ་ལ་བརྟེན་པའི་རང་སའི་བསྙེན་སྒྲུབ་ཙམ་གྱིས་བསྒྲུབ་པར་གསུངས་ལ།
འདི་ལྟའི་དབྱེ་འབྱེད་ནི། རྒྱུད་གཞན་ནས་འབྱུང་བའི་རྒྱུད་རྡོ་རྗེ་འཛིན་པའི་ང་རྒྱལ་ཙམ་གྱིས་དངོས་གྲུབ་བསྒྲུབ་པ་དང་འབྲས་བུ་རྡོ་རྗེ་འཛིན་པའི་ང་རྒྱལ་ཙམ་གྱིས་དངོས་གྲུབ་སྒྲུབ་པར་སོང་ངོ་ཞེས་པཎ་ཆེན་ནགས་ཀྱི་རིན་ཆེན་གསུངས་སོ། །དེས་ན་རྡོ་རྗེ་སྙིང་པོ་རྒྱན་གྱི་རྒྱུད་ལས། བསྐྱེད་རིམ་དང་ཟབ་མོ་བསྐྱེད་པའི་རིམ་པ་དང༌། རྫོགས་པའི་རིམ་པ་ཞེས་གསུམ་འབྱུང་བ་ལྟར། བྱིས་པའི་དབང་བདུན་ཐོབ་པས་བསྐྱེད་པའི་རིམ་པ་འདི་ནི་ཟབ་པ་ལ་ལྟོས་པའི་མི་ཟབ་པའི་བསྐྱེད་རིམ་གྱི་དབང་དུ་བྱས་ཏེ་རྣམ་པར་གཞག་པ་ཡིན་ལ། མི་ཟབ་པའི་བསྐྱེད་རིམ་བྱ་བ་ནི། དབང་བསྐུར་བ་བྱ་བའི་གཞི་དཀྱིལ་འཁོར་གྱི་ཁྱད་པར་ལས་ཏེ། དེ་ཡང་ལས་དང་པོ་པས་ལས་སྣང་གིས་བསྡུས་པའི་ཕྱིའི་འབྱུང་བ་སོགས་ལ་རྡུལ་ཚོན་དང་རས་བྲིས་དང་བློས་བསླང་གི་གཞལ་ཡས་ཁང་པ་ལྟ་བུའི་དཀྱིལ་འཁོར་པའི་རྣམ་པར་བཅོས་པ་ལ། སློབ་དཔོན་ནུས་ལྡན་གྱི་ནང་གཉུག་མའི་ལུས་སེམས་ཀྱི་དཀྱིལ་འཁོར་དང་གཞན་མཆོག་ཕྱག་རྒྱ་ཆེན་པོའི་དཀྱིལ་འཁོར་ཏིང་ངེ་འཛིན་ནུས་པས་བཀུག་ནས་ཏིང་ངེ་འཛིན་གྱི་དཀྱིལ་འཁོར་དུ་གྱུར་པ་དེ་ཕྱི་དཀྱིལ་དང་དབྱེར་མེད་དུ་བྱས་པའི་དཀྱིལ་འཁོར་ལས་ཆུ་སོགས་ཀྱི་དབང་བདུན་ལ་དབང་བའི་བྱ་བ་ངེས་པར་ཐོབ་པའི་ཚད་མས་དྲངས་པའི་ངེས་ཤེས་སྐྱེས་པ་ཞིག་དགོས་ཏེ། དངོས་སུ་དབང་ཤེས་ཀྱི་རྡུལ་ཚོན་སོགས་ཀྱི་དཀྱིལ་འཁོར་ལས་མ་མཐོང་ཡང་རྡོ་རྗེའི་ཡེ་ཤེས་ཕབ་པའི་མེ་ཏོག་མངོན་སུམ་ཡེ་ཤེས་ཀྱིས་དྲངས་པའི་རྗེས་ཀྱི་ངེས་ཤེས་ཚད་མ་ལ་དེ་བཞིན་གཤེགས་པའི་དཀྱིལ་འཁོར་པ་ལ་བསླུ་བ་མེད་པ་ཞིག་དགོས་པའི་ཕྱིར།
དེ་ལས་གཞན་དུ་དེང་སང་རྡུལ་ཚོན་གྱི་དཀྱིལ་འཁོར་དུ་ཞུགས་སྨིན་བྱས་ཟེར་བ་ནི། ཞ་ལུའི་རྒྱུད་སྡེ་བཞིའི་ལྷ་ཁང་དུ་ཀློ་ཁ་ཕྲ་ཕྱིན་པ་ལྟར་གྱུར་པ་ལ་མི་བཟུང་གི །ཕྱི་དཀྱིལ་ཉིད་ལའང་དབང་པོ་རྣོ་བརྟུལ་གཉིས་ལས། རྟུལ་པོ་ལ་བཤད་མ་ཐག་པ་ལྟར་ཡིན་ལ། དབང་པོ་རྣོན་པོ་ལ་ནི་དབང་ཤེས་ཀྱི་ངོར་ཕྱི་དཀྱིལ་གྱི་རྡུལ་ཚོན་ལ་སོགས་པའི་གཞིར་དུས་ཀྱི་འཁོར་ལོའི་དཀྱིལ་འཁོར་དབང་ཤེས་ཀྱིས་མངོན་སུམ་དུ་མཐོང་ན་ནི། སྐད་ཅིག་འཇིག་རྟེན་དང་འཇིག་རྟེན་ལས་འདས་པའི་དབང་ལམ་ཐམས་ཅད་དུས་མཐའི་སྐད་ཅིག་ཆེས་ཕྲ་སྐད་ཅིག་དང་སྐད་ཅིག་ལ་བགྲོད་ནས་འདས་པ་བདུན་གྱི་དབང་ཕྱུག་ཏུའང་འགྱུར་བ་ཡོད་དོ་ཞེས། འགྲེལ་ཆེན་ལས། གལ་ཏེ་དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་ན་དེའི་ཚེ་ལུས་འདི་ཉིད་ཀྱི་ས་བདུན་གྱི་དབང་ཕྱུག་ཉིད་དུ་འགྱུར་རོ། །ཅི་སྟེ་མི་དགེ་བ་བཅུ་དང་བྲལ་ཏེ་ཤི་བར་གྱུར་ན་དེའི་ཚེ་དེ་ནས་དགེ་བའི་དབང་གིས་ས་བདུན་གྱི་དབང་ཕྱུག་ཏུ་འགྱུར་རོ། །ཞེས་འབྱུང་ལ། རྒྱུད་གཞན་གྱི་བྱུང་བར་ཡང་རྒྱལ་པོ་ཨིནྡྲ་བྷུ་ཏིས་སངས་རྒྱས་ལ་རྣམ་གྲོལ་གྱི་ལམ་གྱི་ཞུས་པས། ཆགས་བྲལ་གྱི་ལམ་བསྟན་པས། རྒྱལ་པོས་རང་རྒྱུད་འདོད་པའི་འདོད་ཆགས་དང་བྲལ་མི་ནུས་པར་གསོལ་པས། ཤཱཀ་ཐུབ་ཉན་ཐོས་ཀྱིས་བསྐོར་བ་འདུས་པའི་དཀྱིལ་འཁོར་དུ་བཞེངས་པ་རྒྱལ་པོས་མངོན་སུམ་དུ་མཐོང་ནས་དེར་དབང་བསྐུར་བས། སྐད་ཅིག་དེར་ས་བཅུའི་དབང་ཕྱུག་ཏུ་གྱུར་ནས་སངས་རྒྱས་སོ་ཞེས་འབྱུང་བ་དང་ཡང་ཆེས་མཐུན་པར་འགྱུར་རོ། །
འོ་ན་མི་ཟབ་པའི་བསྐྱེད་རིམ་སྒོམ་པ་ལ་དབང་བའི་དབང་བདུན་པོ་འདི་རྡུལ་ཚོན་གྱི་དཀྱིལ་འཁོར་ཁོ་ན་ལ་བརྟེན་ནས་ངེས་པར་དབང་བསྐུར་དགོས་སམ་ཞེ་ན། འདི་ལ་གྲུབ་ཆེན་ཤཱ་བ་རིའི་ཞལ་ལུང་གིས་པཎ་ཆེན་ནགས་ཀྱི་རིན་ཆེན་གྱི་བཀས། དབང་བདུན་པོ་འདི་རྣམས་རྗེ་ནཱ་རོ་པ་དང་སཱ་དྷུ་སུ་ཏྲ་རིན་པོ་ཆེ་ལ་སོགས་པའི་རྡུལ་ཚོན་གྱི་དཀྱིལ་འཁོར་དུ་བསྐུར་བར་གསུངས་པ་ནི། དད་ཅན་གྱི་འབྱོར་པ་ལྡན་པ་ཚོགས་བསགས་པའི་ཡན་ལག་ཏུ་ཡིན་གྱི། ལྕོགས་བཞིན་དེ་ལ་མ་བརྟེན་ན་དབང་དེ་དག་ཐོབ་པར་མི་འགྱུར་ལ། དེ་ལྟའི་འབྱོར་པ་དང་མི་ལྡན་པའི་སྐལ་ལྡན་ལ་ཚོན་ཕལ་པའི་རྡུལ་ཚོན་དང་རས་བྲིས་མེ་ཏོག་གི་ཚོམ་བུ་འགོད་པའི་བརྡ་ཙམ་གྱི་དཀྱིལ་འཁོར་གྱིས་ཀྱང་རུང་ཞེས་གསུངས་པས། དབང་མདོར་བསྟན་ལས།
དབང་བསྐུར་བདུན་པོ་འདི་རྣམས་ཡིན། །
དཀྱིལ་འཁོར་བཞེངས་ནས་སྦྱིན་པར་བྱ། །
ཞེས་འབྱུང་བ་དང་ཡང་མི་འགལ་ཏེ། རྡོ་རྗེ་སློབ་དཔོན་ནུས་ལྡན་དང་སློབ་མ་སྐལ་མཆོག་རྒྱུད་དག་པ་དཔོན་སློབ་རྡོ་རྗེ་སློབ་དཔོན་གྱི་ཏིང་ངེ་འཛིན་གྱི་དཀྱིལ་འཁོར་བཞེངས་པ་ཉིད་དུ་སློབ་མ་ལ་དབང་བསྐུར་བར་ཡང་རུང་བའི་ཕྱིར་ཏེ། དེ་ལྟའི་དཀྱིལ་འཁོར་ཡང་སློབ་མ་རྒྱུད་དག་པས་དམིགས་སུ་རུང་བའི་ཕྱིར་རོ། །དེ་ལྟར་འཕྲོས་དོན་དང་བཅས་པ་བཤད་ནས། འདིའི་བུམ་དབང་ཐོབ་པས་ཉམས་སུ་ལེན་བྱ་གཙོ་བོ་དེ་གང་ཞེ་ན། ཟབ་པའི་བསྐྱེད་རིམ་སྟེ། ཕྲ་ཐིག་སོགས་ཡན་ལག་བཞི་ག་ཡོངས་སུ་རྫོགས་པ་ཉམས་སུ་ལེན་པ་ཡིན་པའི་ཕྱིར་ཏེ། བསྐྱེད་རིམ་ཡོངས་རྫོགས་ཀྱིས་ནི་བྱིས་པ་དང༌། སོ་ལྷུང་བ་དང༌། སོ་རྫོགས་ཏེ་ལོ་བཅུ་དྲུག་གི་རྗེས་ནས་བུ་སོགས་བསྐྱེད་པའི་བྱ་བ་སོགས་གཞི་ལ་ཡོད་པའི་འཁོར་བའི་ཆགས་སོགས་ཀྱི་ཉོན་མོངས་ཡོངས་རྫོགས་སྦྱོང་བར་བྱེད་པའི་ལམ་གྱི་རིམ་པ་ཡིན་པའི་ཕྱིར། ནང་གི་བསྐྱེད་རིམ་འདི་ནི་འགྲོ་བ་མཐའ་དག་གི་ནང་གཉུག་མའི་ལུས་སེམས་སྦྱངས་ལས་རང་བཞིན་ལྷུན་གྲུབ་ཀྱི་དཀྱིལ་འཁོར་དུ་བསྐྱེད་ཅིང་འཆར་བའི་སྒོ་ནས་རྒྱུད་འདིའི་ཚོགས་གསུམ་བསགས་པ་ཡིན་ཏེ། ཇི་སྐད་དུ། ཀ་བ་རྣམས་དང་རྡོ་རྗེའི་འཕྲེང་བ་ས་ཡི་ཁོར་ཡུག་རྩིག་པ་གཉིད་ནི་རུས་པ་རྣམས་ཀྱིས་མཛད་དོ། །ཅེས་པའི་ཚུལ་གྱི་བསྐྱེད་རིམ་དང༌། དེ་ལ་བརྟེན་ནས་རླུང་དང་གཏུམ་མོའི་རྣལ་འབྱོར་ལ་སློབ་ཅིང༌། དེ་ལ་ནུས་པ་རྙེད་ནས་དངོས་གྲུབ་དེ་མཐར་ཕྱིན་པའི་ཆེད་ཀྱི་སྤྱོད་པ་ལ་འཇུག་པ་ཡིན་ནོ། །འདིར་ཀ་བ་རྣམས་ཞེས་སོགས་ལ་བརྟེན་པའི་རང་བྱུང་རྒྱལ་བ་མཆོག་གིས། དུས་ཀྱི་འཁོར་ལོ་ལ་ལུས་དཀྱིལ་གྱི་སྒྲུབ་ཐབས་མཛད་པའང་ལམ་གྱི་སྙིང་པོ་འདི་ཉིད་ལ་ཆེས་གཅེས་པ་ཉིད་དོ། །
ཕྱི་ནང་གི་བསྐྱེད་རིམ་འདི་ལ། སློབ་དཔོན་དེ་བ་ཙནྟྲའི་ཤེས་རབ་གསལ་བར། དེ་ལ་སྔགས་ཀྱི་ཐེག་པ་ཆེན་པོའི་བསྟན་པ་ནི་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། །བསྐྱེད་པའི་རིམ་པ་ལ་རྣམ་པ་གཉིས་སྟེ། ཕྱི་རོལ་བསྐྱེད་པའི་རིམ་པ་དང༌། ཟབ་མོ་བསྐྱེད་པའི་རིམ་པའོ། །རྫོགས་པའི་རིམ་པ་ལ་གསུམ་སྟེ། རྫོགས་པ་དང༌། ཡོངས་སུ་གྲུབ་པ་དང༌། ངོ་བོ་ཉིད་ཀྱི་རིམ་པའོ། །རྣམ་པ་ལྔ་པོ་དེ་དག་ནི་རིམ་པ་གཉིས་སུ་མངོན་པར་སྦྱོར་རོ། །དེ་ལ་བསྐྱེད་པའི་རིམ་པ་ནི། བདག་མེད་མ་གསལ་བ་ལས་བསྟན་པ་སྟེ། ཇི་སྐད་དུ་གསུངས་པའི་བདག་མེད་མའི་འཁོར་ལོ་སྒོམ་པ་ཡང་བླ་མ་དམ་པའི་ཞལ་སྔ་ནས་ཀྱི་བཀའ་དྲིན་ལས་ཁོང་དུ་ཆུབ་པར་བྱའོ། །ཞེས་དང༌། གཞན་ནས་ཀྱང་དབང་བསྐུར་བ་དྲུག་ནི། དེ་བཞིན་གཤེགས་པའི་དབུགས་དབྱུང་བ་ཞེས་གསུངས་པས་ཕྱི་རོལ་བསྐྱེད་པའི་རིམ་པའོ། །ཟབ་མོའི་རིམ་པ་ནི། ལས་ཀྱི་ཕྱག་རྒྱ་མའི་ཡེ་ཤེས་ནི་རྡོ་རྗེ་འཛིན་པའི་དབུགས་དབྱུང་བའོ། །ཞེས་འབྱུང་བ་དང་མཐུན་པར་ཕྱི་བསྐྱེད་པའི་རིམ་པ་ནི། གཞན་རྒྱུད་དུ་གྲུབ་པའི་དཀྱིལ་འཁོར་པ་གཙོ་བོར་བྱས་ནས་ཕྱི་རོལ་གྱི་དཀྱིལ་འཁོར་གྱི་གཙོ་བོ་དང་རྡོ་རྗེ་སློབ་དཔོན་ཐ་མི་དད་དུ་བྱས་པས་སློབ་མ་བདག་ཉིད་ཀྱི་ལུས་སེམས་ཀྱི་དཀྱིལ་འཁོར་བྱིན་གྱིས་བརླབས་ཏེ་དབྱེར་མེད་དུ་བྱས་པའི་སྒོ་ནས་བསགས་སྦྱང་མཛད་པ་ནི། རྣལ་འབྱོར་རྒྱུད་རྒྱུའི་ཐེག་པ་ཕྱིན་དང་སྒོ་བསྟུན་པའི་ལམ་ཡིན་པས། དེ་བཞིན་གཤེགས་པའི་དབུགས་དབྱུང་ངམ་རྣམ་གྲོལ་དུ་བརྗོད་ལ། ཟབ་མོའམ་སྐྱེད་པའི་རིམ་པ་ནི། གཞན་རྒྱུད་དུ་གྲུབ་པའི་དཀྱིལ་འཁོར་པ་ཕྱིའི་རྡུལ་ཚོན་སོགས་ཀྱི་དཀྱིལ་འཁོར་ལ་མི་ལྟོས་པར། བདག་གི་ལུས་སེམས་དཀྱིལ་འཁོར་པར་དག་པ་དེ་ཉིད་ཀྱི་རྣམ་གྲོལ་ལས། བདག་ཉིད་ལས་གཟུང་འཛིན་ལས་རྒྱང་ཆད་པའི་རྡོ་རྗེ་སློབ་དཔོན་དེ་བཞིན་གཤེགས་པའི་དཀྱིལ་འཁོར་པ་མ་ཡིན་པར། རང་གི་ལུས་སེམས་འོད་གསལ་བའི་སྣང་ཆའི་རྡོ་རྗེ་སློབ་དཔོན་དེ་བཞིན་གཤེགས་པའི་དཀྱིལ་འཁོར་པ་དང་གདོད་ནས་དབྱེར་མེད་པ་དེ་ཉིད་གསལ་བཏབ་ནས་བསགས་སྦྱང་བྱེད་པ་ནི། རྒྱུའི་ཐེག་པ་དང་རྣལ་འབྱོར་རྒྱུད་ཕྱིན་གྱི་ལམ་ལ་མེད་པས། བླ་ན་མེད་པའི་རྒྱུད་ཀྱི་ངེས་པས་རྡོ་རྗེ་འཆང་གི་དབུགས་དབྱུང་ངམ་རྣམ་གྲོལ་དུ་བརྗོད་པར་མཛད་དོ། །འོ་ན་མཻ་ཏྲི་པའི་དབང་ངེས་བསྟན་གྱི་འགྲེལ་པ་དགའ་སྐྱོང་གིས་མཛད་པར། ཇི་སྐད་དུ། དེ་ལྟ་ན།
རྒོད་པ་དག་ལ་སློབ་དཔོན་ཏེ། ། 
ལྟ་བ་དེ་བཞིན་གསང་བའོ། ། 
འཁྱུད་པ་དག་ལ་ཤེས་རབ་སྟེ། །
དེ་ཡང་གཉིས་ཀྱི་གཉིས་སྤྲད་རྒྱུ། ། 
ཞེས་བྱ་བ་དེ་ཇི་ལྟར་བུ་ཞེ་ན། འདི་ནི་ཕྱི་རོལ་བསྐྱེད་པའི་རིམ་པ་ཡིན་ནོ། །དེ་ལྟར་ན་ཆུའི་དབང་བསྐུར་བ་ལ་སོགས་པ་སློབ་དཔོན་གྱི་དབང་དུ་བསྟན་པ་གང་ཡིན་པ་དེ་ནི་ཇི་ལྟ་བུ་ཞེ་ན། དེ་ཡང་ཕྱི་རོལ་བསྐྱེད་པའི་རིམ་པར་ཤེས་པར་བྱའོ། །ཟབ་མོ་བསྐྱེད་པའི་རིམ་པས་ནི་དགའ་བ་སློབ་དཔོན་གྱི་དབང་སྟེ། དེ་བཞིན་གཤེགས་པའི་དབུགས་དབྱུང་བའོ། །
རྫོགས་པའི་རིམ་པར་དགའ་བ་ནི་རྡོ་རྗེ་འཆང་གི་དབུགས་དབྱུང་བའོ། །ཞེས་འབྱུང་བས། རྡོ་རྗེ་འཆང་གི་དབུགས་འབྱིན་རྫོགས་རིམ་དང་སྦྱར་བ་ཡིན་ནམ་ཞེ་ན། བསྐྱེད་པའི་རིམ་པ་དང་རྫོགས་པའི་རིམ་པ་ཞེས་པའི་རིམ་གཉིས་འདིའང་ལྟོས་བཞག་གི་དབང་ལས་ཅིར་ཡང་འགྱུར་བ་ཡིན་ཏེ། ཕྱི་བསྐྱེད་རིམ་ལ་ལྟོས་ནས་ནང་གི་བསྐྱེད་རིམ་ཉིད་ལ་རྫོགས་རིམ་དུ་བརྗོད་པའང་ཡོད་ལ། ནང་གི་བསྐྱེད་རིམ་ཉིད་ལའང་ལྷན་ཅིག་སྐྱེས་དགའ་དགའ་བྲལ་གྱི་གོང་དུ་འབྱུང་བ་བདེ་ཤས་ཆེ་བས་རྡོ་རྗེ་འཆང་གི་དབུགས་དབྱུང་དང༌། དེའི་མཐར་བྱུང་ན་སྟོང་ཤས་ཆེ་བས་དེ་བཞིན་གཤེགས་པའི་དབུགས་དབྱུང་དུ་འཇོག་པ་ཡིན་ཞེས། རྗེ་བཙུན་མཻ་ཏྲི་པའི་དགོངས་པར་ཨ་མ་ན་སི་འཆད་པ་དག་ཟེར་རོ། །དེ་ལྟར་འཇིག་རྟེན་པའི་བུམ་དབང་ཐོབ་པ་དེ་དག་གིས་བསྐྱེད་རིམ་གྱི་བྱེད་པས་ནི། འདུས་པ་ནས་འབྱུང་བ་ནི་ལུས་དབེན་གྱི་རིམ་པའི་བྱ་བ་ཡོངས་སུ་རྫོགས་པ་ལྷག་པ་དང་བཅས་པ་བསྒྲུབས་ནས། གསང་དབང་ཤེས་རབ་ཡེ་ཤེས་ཐོབ་པ་དེས་ནི། ལུགས་འདིའི་བསྐྱེད་རིམ་གྱི་ཕྲ་ཐིག་གི་རྣལ་འབྱོར་ལ་བསླབ་པར་བྱ་ལ།
རྒྱུད་སྡེ་གཞན་དུ་ནི་རྫོགས་རིམ་སྒྱུ་ལུས་དང་འོད་གསལ་བའམ་རང་ལུས་བདག་བྱིན་གྱིས་བརླབས་པའམ་གཞན་ལུས་དཀྱིལ་འཁོར་པའི་འཁོར་ལོའི་རྣལ་འབྱོར་གྱི་བྱ་བ་ལ་དབང་བར་འགྱུར་བ་ཡིན་ཏེ། རྣལ་འབྱོར་པ་ཉིད་དང་ཤེས་རབ་མའི་འཁོར་ལོ་དྲུག་གི་བྷ་གའི་དཀྱིལ་འཁོར་ཡབ་ཡུམ་གྱི་སྙོམས་འཇུག་གི་རླུང་དང་གཏུམ་མོའི་རྣལ་འབྱོར་ལས་བྷ་ག་དེར་བཞུགས་ཀྱི་བཅོམ་ལྡན་འདས་དེ་དག་སྒྲིབ་བྲལ་དུ་བཞེངས་ནས་རྣམ་སྨིན་གྱི་རགས་ལུས་སྦྲུལ་གྱི་ཤུན་ལྤགས་འདོར་བ་ལྟ་བུའི་རྫོགས་རིམ་སྤྱོད་པས་མཐར་ཕྱིན་པར་བྱས་ཏེ་མངོན་པར་རྫོགས་པར་སངས་རྒྱས་པར་བྱེད་པ་ནི་ཕ་རྒྱུད་ཀྱི་ལམ་གྱི་བསྐྱེད་རྫོགས་ཀྱི་རིམ་པ་ཡོངས་སུ་རྫོགས་པར་བྱེད་དེ། རྒྱུད་འདིའི་བསྐྱེད་རིམ་གྱི་ཡས་འབབ་ཐིག་ལེའི་རྣལ་འབྱོར་ཡོངས་སུ་རྫོགས་པ་ཡིན་ནོ། །དེ་ནས་ཤེས་རབ་ཡེ་ཤེས་ནི། རྣལ་འབྱོར་པ་དང་ཤེས་རབ་མ་གཉིས་ཀའི་འཁོར་ལོ་དྲུག་གི་བྷ་གའི་དེ་བཞིན་གཤེགས་པའི་དཀྱིལ་འཁོར་པ་སྙོམས་འཇུག་གི་བདེ་བ་ལ་གནད་དུ་བསྣུན་ནས་སྒྲིབ་བྲལ་གྱི་སྐུར་སངས་རྒྱས་པར་མ་ཟད། རྣལ་འབྱོར་པ་དང་ཤེས་རབ་མ་གཉིས་སྙོམས་པར་འཇུག་པ་ཉིད་ཀྱི་བདེ་བ་ཆེན་པོའི་ཡེ་ཤེས་དེས་བྷ་གའི་དེ་བཞིན་གཤེགས་པའི་དཀྱིལ་འཁོར་པ་དག་མཆོད་པར་བྱས་པའི་བདེ་བ་ཆེན་པོས་ཐུགས་རྒྱུད་ལེགས་པར་ཚིམ་པའི་མཐུ་ཕན་ཚུན་ནུས་ལྡན་དུ་སོང་བའི་མཐུས། ལས་རྒྱའི་དྲོད་རླུང་བདེ་བའི་རེག་པ་འབར་སྟོབས་ཀྱིས་རགས་ལུས་སྙིགས་མ་གཉུག་མའི་ལུས་ལས་གཞན་དུ་འདོར་མི་དགོས་པར་རང་དག་ཏུ་གྲོལ་བའི་རྫོགས་རིམ་གྱི་སྤྱོད་པས་མཐར་ཕྱིན་པར་བྱེད་པ་ནི་མ་རྒྱུད་ཀྱི་བསྐྱེད་རྫོགས་ཀྱི་རིམ་པས་ཡོངས་སུ་རྫོགས་པར་བྱེད་དེ། རྒྱུད་འདིའི་རིམ་པ་མས་བརྟན་གྱི་ཕྲ་མོའི་རྣལ་འབྱོར་ཡོངས་སུ་རྫོགས་པ་ཡིན་ནོ། །དེ་ནས་འཇིག་རྟེན་པའི་བཞི་པ་ནི། ཕ་མའི་རྒྱུད་ལས། བཞི་པ་ཡང་ནི་དེ་ཉིད་དོ། །ཞེས་འབྱུང་བ་ལ། བོད་བླ་མ་ཁ་ཅིག །དབང་བཞི་པ་ནི་ཆོས་ཅན་དབང་གསུམ་པའི་བདེ་བ་དེ་ཉིད་ལས། དེའི་ཆོས་ཉིད་ནི་གཞན་དུ་མེད་པས་དེ་གཉིས་ངོ་བོ་གཅིག་པའི་ཟུང་འཇུག་ཏུ་ཚིག་ཙམ་གྱི་བརྡའ་སྤྲད་པ་ཙམ་ལ་དབང་བསྐུར་བའི་མིང་བཏགས་པ་ཡིན་གྱི་དངོས་པོར་གྱུར་པའི་དབང་བསྐུར་ཞིག་མེད་དོ་ཞེས་ཟེར་བ་ནི་མི་འཐད་དེ། ཆོས་ཅན་དང་ཆོས་ཉིད་ནི་གཅིག་དང་ཐ་དད་ཀྱི་མཐའ་ལས་གྲོལ་བ་ལས་གཅིག་པར་འཛིན་དུ་འཇུག་ན་ཆོས་ཀྱི་བདག་འཛིན་བསྐྱེད་པར་འགྱུར་ལ། གསུམ་པའི་སྟོང་ཆ་ཙམ་བཞི་པར་འཇོག་ན་དང་པོ་གཉིས་པ་ཙམ་གྱི་སྟོང་ཆའང་བཞི་པར་ཅིས་མི་འཇོག །དེས་ན་བཞི་པ་ཡང་གསུམ་པར་འཇོག་པ་འདི་ལ་འཕགས་པའི་ཡུལ་གྱི་གྲུབ་ཆེན་རྣམས་བཞེད་པ་མི་གཅིག་པ་དུ་མ་འབྱུང་བར་སྣང་སྟེ། སློབ་དཔོན་མཻ་ཏྲི་པས་མཛད་པའི་དབང་གི་དགོས་པ་མདོར་བསྡུས་པར། གཞན་དག་ནི་དེ་ཉིད་རྣམ་པ་གཉིས་པོས་སྟོང་པ་ཉིད་དོན་དམ་པའི་རྣམ་པར་ཤེས་པ་ཁོངས་སུ་ཆུད་པར་བྱའོ། །ཞེས་ཟེར་རོ། །ཤེས་རབ་ཡེ་ཤེས་ཀྱི་མཚོན་པར་གྱུར་པ་ཡན་ལག་བདུན་དང་ལྡན་པའི་སྒྲུབ་པར་བྱ་བ་བཞི་པའི་དོན་ཡིན་ནོ། །ཞེས་གཞན་དག་འདོད་དོ། །གཞན་དག་ནི་ཤེས་རབ་ཡེ་ཤེས་ཉིད་གོམས་པར་བྱས་པ་ལས་སྟོན་ཀའི་དྲི་མ་མེད་པའི་ནམ་མཁའི་དཀྱིལ་ལྟ་བུ་ནི་བཞི་པའི་དོན་ཡིན་ནོ་ཞེས་ཟེར་རོ། །ཡང་གཞན་དག་ནི་ཤེས་རབ་ཡེ་ཤེས་ཀྱི་རང་བཞིན་གཉུག་མར་ནི་རྣམ་པར་གྱུར་པའི་གཟུགས་རྟེན་ཅིང་འབྲེལ་པར་འབྱུང་བའི་བདག་ཉིད་ཅན་གྱི་ཟུང་འཇུག་ཤིན་ཏུ་རྣམ་དག་ནི་བཞི་པའི་དོན་ཡིན་ནོ་ཞེས་ཟེར་རོ། །ཞེས་འབྱུང་བས། གསུམ་པའི་བདེ་བའི་ངོ་བོ་གཉིས་སྟོང་གི་ཤེས་པ་དོན་དམ་བདེན་པ་ལ་བཞི་པའི་དངོས་པོར་འཇོག་པ་དང༌། དེ་ལྟའི་བདེ་རླུང་གི་སྣང་ཆ་ལ་ཡན་ལག་བདུན་ལྡན་གྱི་སངས་རྒྱས་འབྱུང་བ་བཞི་པའི་དངོས་པོར་འདོད་པ་དང༌། དེ་ལྟའི་བདེ་བ་ལ་ཟག་བཅས་སྒྲིབ་པའི་ཆ་ལས་གྲོལ་བ་ལ་བཞི་པའི་དངོས་པོར་འདོད་པ་དང༌། བདེ་བ་རང་གི་ངོ་བོ་སྟོང་པ་ཉིད་རྟེན་ཅིང་འབྲེལ་པར་འབྱུང་བ་ལས་སླར་མི་སློབ་པའི་ཟུང་འཇུག་གི་གོ་འཕང་གི་དངོས་པོ་ལ་བཞི་པར་འདོད་པ་སོགས་དུ་མ་འབྱུང་བ་དེ་ཐམས་ཅད་ཀྱིས་ཀྱང༌། བཞི་པ་ཡང་ནི་དེ་ཉིད་དོ་ཞེས་འབྱུང་བའི་བཞི་པའི་དངོས་པོ་ནི། གསུམ་པའི་དངོས་པོ་ལས་དངོས་རྒྱུན་རྫས་གཞན་མིན་པར་ཐམས་ཅད་མཐུན་ནོ། །
དེ་ལྟ་ནའང་བཞི་པའི་དངོས་པོ་ནི་ཕ་མའི་རྒྱུད་སྤྱི་དང་ཁྱད་པར་མ་རྒྱུད་ལས་ཕྱག་རྒྱ་བཞི་དང་སྦྱར་ཏེ། འཆད་པ་ན་ཕྱག་རྒྱ་ཆེན་པོ་ཉིད་ཀྱི་ཡེ་ཤེས་སུ་འཆད་དགོས་པ་ལས། ཤེས་རབ་ཡེ་ཤེས་གསལ་བར། བླ་མ་དམ་པའི་མན་ངག་གིས་འབད་པ་མེད་པར་སྐད་ཅིག་མ་གཅིག་ལ་མངོན་པར་བྱང་ཆུབ་པའི་རྣམ་པ་ཐམས་ཅད་མཁྱེན་པ་ཉིད་དོ། །འདི་ཕྱག་རྒྱ་ཆེན་པོ་ཞེས་བརྗོད་དོ། །ཞེས་འབྱུང་བས་སྔགས་ལུགས་ཀྱི་རྣམ་མཁྱེན་སྐད་ཅིག་མའི་ཉེར་ལེན་གྱི་ཡེ་ཤེས་ཀྱི་དངོས་པོ་ཞིག་ལ་ཕྱག་རྒྱ་ཆེན་པོར་འཇོག་ལ། དེ་ཉིད་དབང་བཞི་པའི་དངོས་པོར་ཡང་འཇོག་དགོས་ཏེ། རྫོགས་རིམ་ལ་རྫོགས་པ་དང་ཡོངས་སུ་གྲུབ་པ་དང༌། ངོ་བོ་ཉིད་ཀྱི་རིམ་པ་གསུམ་བཤད་པའི་དང་པོ་གཉིས་ཕྱག་རྒྱ་སྔ་མ་གསུམ་དང་སྦྱར་ནས་འཆད་ལ། ངོ་བོ་ཉིད་ཀྱི་རིམ་པ་ནི་རྫོགས་རིམ་མཐར་ཐུག་ཕྱག་རྒྱ་ཆེན་པོ་ཉིད་ལ་འཆད་དགོས་ལ། དབང་བཞི་པའི་ཡེ་ཤེས་ཀྱང་རྫོགས་རིམ་མཐར་ཐུག་གི་ཡེ་ཤེས་ཉིད་ལ་འཆད་དགོས་པའི་ཕྱིར། དེ་གཉིས་དོན་གཅིག་པ་ཉིད་ཀྱི་དེའི་ངོས་འཛིན་གསལ་བ་ནི། རྗེ་མཻ་ཏྲི་པས་དབང་གི་དགོས་པ་མདོར་བསྡུས་སུ། ཤེས་རབ་ཡེ་ཤེས་ནི་འདིར་གཉིས་སུ་མེད་པར་ཤེས་པར་བྱ་སྟེ། ཤེས་རབ་ཡེ་ཤེས་སོ། །དེ་ལ་གཟུང་བ་དང་འཛིན་པའི་རྣམ་པར་རྟོག་པའི་བློས་ཁམས་བཞི་དང༌། ཕུང་པོ་ལྔ་དང༌། གཟུགས་སོགས་ཡུལ་དྲུག་གི་བདག་ཉིད་ཅན་གྱི་ཡན་ལག་དང༌། ཡན་ལག་ཅན་གྱི་ངོ་བོ་ནི་ཤེས་རབ་སྟེ། དེའི་རྒྱུ་མཚན་དུ་གྱུར་པ་ལས་བྱུང་བ་བྱང་ཆུབ་ཀྱི་སེམས་སོ་ཞེས་ཁོང་དུ་ཆུད་པར་བྱའོ། །ཕུང་ཁམས་སྐྱེ་མཆེད་ཐམས་ཅད་བདེ་བ་ཆེན་པོར་དག་པའི་ཤེས་རབ་ནི་དབང་གསུམ་པ་དང༌། ཤེས་རབ་དེ་ཉིད་ཀྱི་དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་ཆེན་པོས་དྲངས་པའི་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་ལྷན་ཅིག་ཏུ་སྐྱེས་པའི་ཡེ་ཤེས་ཉིད་ལ་བཞི་པར་འཇོག་པར་གསུངས་ལ། འདི་ཉིད་ནི་ཕ་མའི་རྒྱུད་སྡེ་ནས་རྫོགས་རིམ་མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཅེས་ཐ་སྙད་མཛད་ལ།
དབང་བཞི་པའི་ཕྱག་རྒྱ་ཆེན་པོའི་འཇོག་མཚམས་འདི་སློབ་དཔོན་མཻ་ཏྲི་པའི་དགོངས་པ་ལྟར་བཤད་པ་ནི། རྗེ་བཙུན་མར་པ་ལོ་ཙྭ་བའི་དབང་བཞི་པའི་དོན་གྱི་ཡེ་ཤེས་ཕྱག་རྒྱ་ཆེན་པོ་དེ་རྗེ་བཙུན་མཻ་ཏྲི་པའི་བཞེད་པ་ལྟར་མངོན་དུ་མཛད་ཅེས་རླུང་ལྟར་གྲགས་པ་དང་སྒོ་བསྟུན་ནས་བརྗོད་པ་ཡིན་ནོ། །དུས་ཀྱི་འཁོར་ལོ་ནས་བཤད་པའི་འཇིག་རྟེན་པའི་དབང་བཞི་པོ་འདི་ནི་ནང་གི་དཀྱིལ་འཁོར་དངོས་ལ་ལེན་པ་མ་གཏོགས། དེ་དག་གི་བརྡའ་མཚན་མ་གཞན་ལ་བརྟེན་ནས་དབང་ཡེ་བསྐུར་དུ་མི་རུང་བ་ཞིག་གམ་ཞེ་ན། དེ་ཡང་མ་ཡིན་ཏེ། རྗེ་བཙུན་མར་རྔོག་གི་ཀྱཻ་རྡོ་རྗེ་ལ་སོགས་པའི་གསང་དབང་ཤེར་ཡེ་བསྐུར་བའི་དཀྱིལ་འཁོར། དྲིའི་མཎྜལ་ལ་བརྟེན་པའི་ཕྱག་ལེན་མཛད་ནས། རྗེ་ནཱ་རོ་པའི་བཞེད་པའོ་ཞེས་གསུངས་ཀྱང་གཞུང་དུ་གསལ་བ་ནི། རྗེ་མཻ་ཏྲི་པའི་ཀྱཻ་རྡོ་རྗེའི་ཆོ་གར་འབྱུང་བ་སྟེ། རབ་ཏུ་བྱུང་བ་སོགས་ལ་རིག་མ་དངོས་སུ་གཏད་པ་ལ་སྐབས་སྟོབས་ཀྱི་དགག་བྱ་ཡོད་པ་ལ་དགོངས་པ་དང༌། ཡང་ནང་གི་རྟེན་འབྲེལ་ཁྱད་པར་ཅན་སྒྲིག་པའི་དགོས་པ་ཡོད་དེ། ཇོ་བོ་ནཱ་རོ་པའི་ལུགས་ཀྱི་རྣལ་འབྱོར་མའི་ལུགས་ཀྱི་དབང་གསུམ་པ་བསྐུར་གཞི་སི་རའི་དཀྱིལ་འཁོར་ལ་བརྟེན་པའི་རྟེན་འབྲེལ་ཁྱད་པར་བ་ཡོད་པ་ལྟ་བུའི་ཕྱིར་རོ། །
དེས་ན་པཎ་ཆེན་ནགས་ཀྱི་རིན་གྱིས། ལོ་ཆེན་བསོད་ནམས་རྣམ་རྒྱལ། ཁྲིམས་ཁང་ལོ་ཙཱ་བ། འགོས་ལོ་གཞོན་དཔལ་སོགས་བོད་ཀྱི་ཆེན་པོ་རྣམས་ལ་བོད་དུ་རྡོ་རྗེ་འཛིན་པ་ཇི་ལྟར་བྱུང་ཞེས་དྲི་རྟོག་མཛད་པ་ལས། བོད་ཀྱི་སྔགས་སྤྱོད་ཀྱི་རྣལ་འབྱོར་པ་རྣམས་ཀྱི་རྣམ་ཐར་ཞུས་པས། བོད་ཀྱི་སྔགས་སྤྱོད་པ་གཞན་རྣམས་ལ་ཅང་མི་གསུང་བར། རྗེ་མར་པའི་བཀའ་བརྒྱུད་ཀྱི་རྣམ་ཐར་ཞུས་པས་ཕྱག་ཐལ་མོ་སྤྱི་བོར་སྦྱར་ནས། རྗེ་མི་ལ་དེ་དུས་འཁོར་ནས་བཤད་པའི་འཇིག་རྟེན་པའི་བུམ་གསང་གི་དབང་གི་རྣལ་འབྱོར་པར་འདུག །རྗེ་རས་ཆུང་པ་དེ་འཇིག་རྟེན་པའི་གསུམ་པའི་དབང་གི་རྣལ་འབྱོར་པར་འདུག །བླ་མ་མར་རྔོག་སོགས་འཇིག་རྟེན་པའི་དབང་བཞི་པོའི་རྣལ་འབྱོར་པར་འདུག །རྗེ་སྒམ་པོ་པ་དང་དུས་མཁྱེན་ཕག་གྲུ་འཇིག་རྟེན་གསུམ་མགོན་རྣམས་འཇིག་རྟེན་ལས་འདས་པའི་དབང་བཞི་པའི་རྣལ་འབྱོར་པར་འདུག་ཅེས་གསུངས་པར་གྲགས་པ་ལ། བདག་གི་རྗེ་བཙུན་ཡབ་རྗེ་ཆེན་པོ་སངས་རྒྱས་མཉན་པ་རས་ཆེན་གྱི་ཞལ་སྔ་ནས། ཁོ་བོའི་བཀའ་བརྒྱུད་དེ་དག་སྤྲུལ་པའི་གང་ཟག་ཡིན་པས། པཎ་ཆེན་ནགས་རིན་སོགས་གདུལ་བྱའི་སྣང་བར་དེ་ལྟར་སྣང་བའང་རྣམ་ཐར་ཕྱོགས་རེ་ལ་དཔགས་ན། དེ་ལྟའི་ཚུལ་བསྟན་པ་ལྟ་བུར་སྣང་ཞེས་བཀའ་སྩལ་བའི་རྒྱུ་མཚན་འོག་ནས་ཀྱང་འཆད་དོ། །དེས་ན་རྒྱུད་འདིའི་བསྐྱེད་རིམ་ཡོངས་རྫོགས་ནི་འཇིག་རྟེན་པའི་དབང་བཞི་པའི་ཉམས་ལེན་དུ་གནས་ཏེ། བསྐྱེད་རིམ་གྱི་ལྷའི་དྷུ་ཏི་ཐོག་མཐར་ཧོཿ ཡིག་གློག་གིས་གདུངས་པར་སྒོམ་པ་སོགས་གསང་དབང་གི་ལམ་ཡིན་པ་དང༌། ལྷ་དགོད་པ་དང་མངལ་འབྱིན་སོགས་དབང་གསུམ་པའི་ལམ་ཡིན་པ་དང༌། མས་བརྟན་གྱི་ཕྲ་མོའི་རྣལ་འབྱོར་གྱི་ཐིག་ལེ་ལས་དཀྱིལ་འཁོར་པ་སྤྲོ་བ་སོགས་བཞི་པའི་ལམ་དུ་ཤེས་པར་བྱའོ། །དེ་ལྟ་ན་དུས་ཀྱི་འཁོར་ལོ་ནས་འཇིག་རྟེན་པའི་དབང་བཞི་ལ་བསྐྱེད་རིམ་གྱི་རྣལ་འབྱོར་མི་སྦྱར་ན། འཇིག་རྟེན་ལས་འདས་པའི་དབང་བཞི་ལ་ཕ་མའི་རྒྱུད་ཀྱི་ལམ་ཡོངས་སུ་རྫོགས་པས་ཕ་མའི་རྒྱུད་ཀྱི་སངས་རྒྱས་སྒྲུབ་པ་ལ་སྒྲུབ་བྱེད་ཀྱི་བསྐྱེད་རྫོགས་ཀྱི་རིམ་པ་གཉིས་ཀ་ཚང་བར་ཡོད་པ་དང༌།
དེ་ལྟ་ན་དེ་ལྟའི་བསྐྱེད་རྫོགས་རིམ་པ་རྣམས་ཀྱི་རང་ལམ་གྱི་སངས་རྒྱས་ཐོབ་པར་བཞག་ན། དེ་ལྟའི་ལམ་དེ་འདས་ལམ་ལས་འཇིག་རྟེན་པའི་ལམ་དུ་ནམ་ཡང་འཇོག་རིགས་པར་ག་ལ་འགྱུར་སྙམ་ན། དེའི་ཕྱིར་བརྗོད་པར་བྱ་སྟེ། དེའང་དུས་ཀྱི་འཁོར་ལོར། ཀུན་རྫོབ་འཇིག་རྟེན་པའི་དབང་དང༌། དོན་དམ་འཇིག་རྟེན་ལས་འདས་པའི་དབང་བྱ་བ་གཉིས་ཀྱི་ཀུན་རྫོབ་དང་དོན་དམ་པ་ནི། ཐེག་པ་ཆེན་པོ་དབུ་སེམས་པ་དག་གི་གྲུབ་མཐའ་མ་གྲགས་པའི་བདེན་གཉིས་ཀྱི་དབང་དུ་བྱས་པ་ནི་མ་ཡིན་ཏེ། འདིའི་ཀུན་རྫོབ་ནི་ཐོབ་བྱའི་སངས་རྒྱས་དང་དེ་ཐོབ་བྱེད་ཀྱི་ལམ་འབྲས་དེ་དང་དེའི་གོང་ན། ད་དུང་དེ་ལས་མཆོག་ཏུ་གྱུར་པའི་སངས་རྒྱས་དང༌། དེ་ཐོབ་བྱེད་ཀྱི་ལམ་འབྲས་ཡོད་པའི་འོག་མ་འོག་མའི་ལམ་འབྲས་ཐམས་ཅད་ཀུན་རྫོབ་པར་འཇོག་སྟེ། གོང་མའི་ལམ་འབྲས་མཆོག་ཏུ་གྱུར་པའི་བླ་མེད་ཀྱི་སངས་རྒྱས་དོན་དམ་ལ་ལྟོས་ཏེ། འོག་མའི་བླ་བཅས་ཀྱི་སངས་རྒྱས་དེ་མཆོག་གྱུར་གྱི་སངས་རྒྱས་སུ་རྫུན་པར་བདེན་པའི་ཕྱིར་ཞེས་བྱ་བར་དགོངས་ཏེ། དཔེར་ན་རྒྱུད་གཞན་ལས། དབང་གསུམ་པ་ཕན་གྱི་ས་ལམ་ཐམས་ཅད་ཀུན་རྫོབ་དང༌། དབང་བཞི་པའི་ས་ལམ་དོན་དམ་པར་བཞག་པ་ལྟ་བུ་སྟེ། རྡོ་རྗེ་ཕྲེང་བར།
བཅུ་གསུམ་པ་ནི་ཡང་དག་སྦྱོར། །
བཅུ་གཉིས་པ་ནི་དོན་དམ་སྟེ། །
ཞེས་འབྱུང་བ་ལྟ་བུའི་དབང་དུ་བྱས་པ་ཡིན་ནོ། །དེ་ཉིད་ཀྱི་ཕྱིར། བླ་བཅས་ཀྱི་སངས་རྒྱས་དེ་ད་དུང་སངས་རྒྱས་ཡང་དག་པ་མ་ཡིན་པར་བསླུ་བ་ཉིད་ཀྱི་སངས་རྒྱས་སྔར་ཐོབ་འཇིག་སྟེ། སླར་བླ་མེད་ཀྱི་སངས་རྒྱས་ཐོབ་དགོས་པས། ཕ་མའི་རྒྱུད་ཀྱི་སངས་རྒྱས་དེ་དག་ཀྱང་འཇིག་རྟེན་པར་འཇོག་དགོས་ལ། དེའི་རྒྱུད་ཀྱང་འཇིག་རྟེན་ཀུན་རྫོབ་པའི་རྒྱུད་དང༌། གཉིས་མེད་ཀྱི་སངས་རྒྱས་ལ་འཇིག་རྟེན་ལས་འདས་པའི་སངས་རྒྱས་སུ་འཇོག་ཅིང༌། དོན་དམ་བདེན་པ་རིས་མེད་པའི་རྒྱུད་ཅེས་བྱ་བར་འཇོག་པ་ཡིན་ཏེ། འགྲེལ་ཆེན་ལས། རིས་མེད་པ་ཞེས་པ་ནི། བརྗོད་བྱ་རིས་མེད་པ། རྗོད་པར་བྱེད་པའི་ཕྱིར། འདིར་རིས་ནི་ཤེས་རབ་ཀྱི་ཕྱོགས་དང་ཐབས་ཀྱི་ཕྱོགས་ཀྱང་རིས་དེ་ཐ་དད་པའི་ཕྱོགས་སྤངས་པ་གང་ལས་ཡིན་པ་དེའི་ཕྱིར་རྒྱུད་དེ་ནི་རིས་མེད་པ་ཤེས་རབ་དང་ཐབས་ཀྱི་བདག་ཉིད་སྦྱོར་བའི་རྒྱུད་ཅེས་རྒྱལ་བས་གཉིས་སུ་མེད་པར་གསུངས་སོ། །བརྗོད་པར་བྱ་བ་ཐབས་དང་ཤེས་རབ་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་ཐབས་དང་ཤེས་རབ་ཀྱི་བདག་ཉིད་ཅན་གྱི་བརྗོད་བྱ་གཉིས་སུ་མེད་པའི་ཡེ་ཤེས་མེད་པར་འགྱུར་རོ། །གཉིས་སུ་མེད་པའི་ཡེ་ཤེས་མེད་ན་སངས་རྒྱས་ཉིད་ཀྱང་མེད་པར་འགྱུར་རོ། །སངས་རྒྱས་ཉིད་མེད་ན་འཁོར་བའོ། །
འདིར་རྗོད་པར་བྱེད་པ་དང་བརྗོད་པར་བྱ་བ་འབྲེལ་པ་མེད་པར་རྣལ་འབྱོར་གྱི་རྒྱུད་ནི་ཐབས་ཀྱི་མིང་ཡིན་ན། ཐབས་དང་ཤེས་རབ་ཀྱི་བདག་ཉིད་གཉིས་སུ་མེད་པའི་རྣལ་འབྱོར་བརྗོད་བྱ་རྗོད་བྱེད་ཀྱི་མཚན་ཉིད་དུ་མི་འགྱུར་ཏེ། རྣལ་འབྱོར་སྒྲ་ནི་ཐབས་ཀྱི་དོན། རྗོད་པར་བྱེད་པའི་ཤེས་རབ་ཀྱི་དོན། རྗོད་པར་བྱེད་པ་མ་ཡིན་གྱི་རྣལ་འབྱོར་གྱི་སྒྲ་ནི་ཐབས་དང་ཤེས་རབ་ཀྱི་དོན། རྗོད་པར་བྱེད་པའོ། །དེ་སྐད་དུ་ཡང་གསུངས་པ།
རྣལ་འབྱོར་ཐབས་ཀྱི་ལུས་དང་ནི། །
ཤེས་རབ་གཅིག་པུ་དག་གིས་མིན། །
ཐབས་དང་ཤེས་རབ་སྙོམས་འཇུག་པ། །
རྣལ་འབྱོར་དེ་བཞིན་གཤེགས་པས་གསུངས། །
ཞེས་སོ། །དེའི་ཕྱིར་རྒྱུད་གང་ལ་ཐབས་དང་ཤེས་རབ་ཀྱི་བདག་ཉིད་ཀྱི་བརྗོད་པར་བྱ་བ་ཡོད་པའི་རྒྱུད་དེ་ནི་དོན་དམ་པར་ཤེས་རབ་ཀྱི་རྒྱུད་ཀྱང་མ་ཡིན་ལ་ཐབས་ཀྱི་རྒྱུད་ཀྱང་མ་ཡིན་ནོ། འཇིག་རྟེན་ཀུན་རྫོབ་ཏུ་མེ་ལོང་ལྟ་བུའི་ཡེ་ཤེས་ལ་སོགས་པའི་དབྱེ་བས་ཕུང་པོ་དང་ཁམས་རྣམ་པར་དག་པ་ལས། ཐབས་དང་ཤེས་རབ་ཀྱི་ཕྱོགས་སུ་དང་པོ་རཏལ་པོའི་སེམས་ཅན་གྱི་བསམ་པའི་དབང་གིས་དེ་བཞིན་གཤེགས་པས་གསུངས་སོ། །དེ་བཞིན་དུ་རྣལ་འབྱོར་མའི་མིང་ཅན་ལ་ཡང་ངོ༌། །འདིར་འདི་ལ་རྣལ་འབྱོར་གྱི་ངང་ཚུལ་ཡོད་པའི་ཕྱིར་རྣལ་འབྱོར་པ་དེ་བཞིན་དུ་རྣལ་འབྱོར་མ་ཡང་ངོ། །དེའི་ཕྱིར་གཞན་ལ་ལྟོས་པ་ཉིད་ལས་རྣལ་འབྱོར་གྱི་རྒྱུད་དང་རྣལ་འབྱོར་མའི་རྒྱུད་དུ་ཡང་འགྱུར་རོ། །
དེས་ན་དོན་དམ་པའི་བདེན་པས་ཐབས་དང་ཤེས་རབ་ཀྱི་བདག་ཉིད་ཀྱི་རྒྱུད་ནི་སྦྱོར་བའི་རྒྱུད་རིས་མེད་པ་དུས་ཀྱི་འཁོར་ལོའོ། །ཞེས་འབྱུང་བས། དེའི་དོན་ནི། རྣལ་འབྱོར་དང༌། རྣལ་འབྱོར་ཆེན་པོ་དང༌། རྣལ་འབྱོར་བླ་ན་མེད་པའི་རྒྱུད་དུ་བརྗོད་པའི་གཉིས་མེད་དུས་འཁོར་གྱི་རྒྱུད་ལས་གཞན་པ་དེ་དག་ཀྱང་ཐབས་ཤེས་གཉིས་ཀའི་རྣལ་འབྱོར་གྱི་ཆ་ནས་གཉིས་མེད་ཙམ་གྱི་དོན་ཅན་གྱི་གཉིས་མེད་ཀྱི་རྒྱུད་དུ་འཇོག་པ་ནི། བྱ་སྤྱོད་དང་རྣལ་འབྱོར་རྒྱུད་སོགས་ལ་ལྟོས་ནས་ཡིན་ཀྱང༌། ཕུལ་དུ་དབྱུང་དུ་མེད་པའི་སངས་རྒྱས་སྒྲུབ་པའི་ཕ་མའི་ལུས་ཡོངས་སུ་རྫོགས་པའི་དོན་དམ་པ་ངེས་པའི་རྒྱུད་ཀྱི་གཉིས་མེད་ཀྱི་རྒྱུད་ནི་མ་ཡིན་ཏེ། ཕ་རྒྱུད་ནས་རགས་པའི་ཕུང་སོགས་རྣམ་དག་གི་དེ་བཞིན་གཤེགས་པ་ལྔ་རྒྱུད་སོགས་གཙོ་བོར་གྱུར་བའི་ཐབས་རྒྱུད་ཀྱི་སངས་རྒྱས་དང༌། མ་རྒྱུད་ནི་རགས་པའི་ཁམས་བཞི་སོགས་རྣམ་གཞག་གི་གཤེགས་མ་གཙོ་བོར་གྱུར་གྱི་ཤེས་རབ་ཀྱི་སངས་རྒྱས་དེ་དག་ནི་འཇིག་རྟེན་གྱི་ཀུན་རྫོབ་ཀྱི་སངས་རྒྱས་ཏེ། ད་དུང་ཕྲ་བ་དང་ཆེས་ཕྲ་བའི་ཕུང་ཁམས་ཀྱི་ཐབས་ཤེས་ཡོངས་རྫོགས་སྦྱང་བའི་གཉིས་མེད་རྒྱུད་ཀྱི་སངས་རྒྱས་མ་ཐོབ་པའི་ཕྱིར་འཁོར་བ་པ་ཉིད་དུ་བཞག་དགོས་པའི་ཕྱིར། སངས་རྒྱས་ཉིད་མེད་ན་འཁོར་བའོ་ཞེས་དང༌། དེས་ན་ཕ་མའི་རྒྱུད་ཀྱི་ཕྱོགས་ལྷུང་ཅན་སངས་རྒྱས་རིས་ཅན་ནི་དེ་ལས་གོང་དུ་ཕུལ་དུ་དབྱུང་བ་མེད་པའི་བསླུ་མེད་ཀྱི་སངས་རྒྱས་མིན་པས། དོན་དམ་པའི་རིས་མེད་པའི་སངས་རྒྱས་མ་ཡིན་ནོ། །ཞེས་ལེགས་པར་བཤད་ནས། ངག་དོན་ཕ་མའི་རྒྱུད་ཀྱི་སངས་རྒྱས་དེ་དག་རིས་མེད་པའི་རྒྱུད་འདིའི་བསྐྱེད་རིམ་ཙམ་གྱིས་བསྒྲུབ་པའི་སངས་རྒྱས་མིན་ལ། རྫོགས་རིམ་གྱིས་བསྒྲུབས་པའི་སངས་རྒྱས་ཀྱང་མ་ཡིན་ལ་ལུགས་འདིའི་རྫོགས་རིམ་དེ་བསྐྱེད་པའི་ཆེད་དུ་ལུགས་འདི་པའི་བསྐྱེད་རིམ་ཉིད་ལའང་འཇུག་པར་བྱ་དགོས་ཏེ། དེས་ན་ལུགས་འདིའི་འཇིག་རྟེན་པའི་དབང་བཞི་དང་འབྲེལ་བའི་བསྐྱེད་རིམ་གྱི་ཕ་མའི་རྒྱུད་ཀྱི་སངས་རྒྱས་ཙམ་ལས་རེ་ཤིག་མི་སྒྲུབ་ན་དེས་ཆོག་གི །སླར་དེ་དག་གཉིས་མེད་རྒྱུད་ཀྱི་འདས་ལམ་དང་འབྲེལ་བའི་བཞི་པའི་དབང་བསྐུར་ནས་རིས་མེད་པའི་སངས་རྒྱས་སྒྲུབ་ན། དེའི་ཆེད་ཀྱི་བསྐྱེད་པའི་རིམ་པ་རྫོགས་པའི་རིམ་པ་སྨིན་བྱེད་དུ་ཆེས་ཆེར་སླར་སྒོམ་དགོས་པ། གང་གཞན་མཆོག་གི་ཤེས་བྱ་རྗེས་ནས་རྫོགས་པར་བྱེད་པ་ལ། གཞན་མཆོག་གི་ཤེས་བྱ་གང་ཞིག་དང་པོར་བསྐྱེད་པར་བྱ་དགོས་པ་ཉིད་ཀྱི་ཕྱིར། གནད་འདི་མ་གཏོགས་པར་བོད་ཀྱི་དུས་འཁོར་བ་ཕལ་ཆེ་བ་འདས་ལམ་གྱི་རྫོགས་རིམ་གྱི་ཡེ་ཤེས་ཀྱི་སྐུ་སྒྲུབ་པ་ན། བསྐྱེད་རིམ་གྱི་རྟོགས་པ་སྔོན་དུ་སོང་ཟིན་པ་ཉིད་ཀྱིས་སླར་ད་དུང་དེའི་ཆེད་དུ་བསྐྱེད་རིམ་སྒོམ་མི་དགོས་སོ་ཞེས་པ་ནི་བླ་ན་མེད་པའི་མན་ངག་གི་ཚུལ་གཏན་མ་རྟོགས་པ་སྟེ།
རྒྱུད་གཞན་ལས་ཀྱང༌།
བསྐྱེད་པ་ཡི་ནི་རིམ་པ་དང༌། །
རྫོགས་པ་ཡི་ཡང་རིམ་པ་དང༌། །
རིམ་གཉིས་མཉམ་པར་སྦྱར་ནས་ནི། །
རྡོ་རྗེ་ཅན་གྱིས་ཆོས་འཆད་དོ། །
ཞེས་འབྱུང་བ་ལྟར་འཇིག་རྟེན་ལས་འདས་མ་འདས་ཀྱི་དབང་གི་ལམ་ཐམས་ཅད་ལ་བསྐྱེད་རྫོགས་གཙོ་ཆེ་ཆུང་ཙམ་ལས་བསྐྱེད་རྐྱང་དང་རྫོགས་རྐྱང་སོ་སོར་ཉམས་སུ་ལེན་པ་ནི་མ་ཡིན་ཏེ། བསྐྱེད་རིམ་ནི་ཐབས་རྒྱུད་རྫོགས་རིམ་ནི་ཤེར་རྒྱུད་གཙོ་ཆེ་བས་ཕྱི་མ་ཉིད་ཀྱང་བྱས་ན་རྣལ་འབྱོར་མ་རྒྱུད་ཀྱི་རྣལ་འབྱོར་ལས་རིས་མེད་ཀྱི་རྣལ་འབྱོར་དུ་མི་འགྱུར་ཞེས་འགྲེལ་ཆེན་ལས་བཤད་མ་ཐག་པའི་རིམ་པས། གནོད་པར་འགྱུར་ལ། གནད་ཀྱི་དབང་འདི་གཟིགས་ནས་རྗེ་མར་པས་བླ་མེད་ཀྱི་རྣལ་འབྱོར་ཐུན་གཅིག་ལས་མི་སྒོམ་ནའང་ཐུན་སྟོད་ལ་བསྐྱེད་རིམ་དང་ཐུན་སྨད་ལ་རྫོགས་རིམ་སྒོམ་ཞེས་པ་དང༌། རྒྱལ་བ་འབྲི་གུང་པ་ཡབ་སྲས་ཀྱིས་ཀྱང༌།
ཕྱག་རྒྱ་ཆེན་པོ་སེང་གེ་ལ། །
ལྔ་ལྡན་མེད་ན་ལོང་བ་ཡིན། །
ཞེས་སོགས་ཕྱག་ཆེན་ཀྱང་ངེས་པར་བསྐྱེད་རིམ་དང་འབྲེལ་བར་ཉམས་སུ་བཞེས་པར་མཛད་པ་དང༌། གཞན་ཡང་བླ་མེད་ཀྱི་རྫོགས་རིམ་འདུས་སྡོམ་གྱི་རིམ་ལྔ་ནཱ་རོ་ནི་གུ་ཆོས་དྲུག་གི་རྫོགས་རིམ་སོགས་ལའང་བསྐྱེད་རིམ་རྒྱས་པར་མ་ལྕོགས་ཀྱང་བསྡུས་པ་རེ་ངེས་པར་ཕྱག་ལེན་དུ་མཛད་སྣང་བའི་ཕྱིར། དེ་ལྟ་ནའང་དེའི་བསྐྱེད་རིམ་ནི་ལུས་ངག་གི་བྱ་བའི་རྣམ་གཡེང་ཅན་གྱི་ཕྱི་བསྐྱེད་པའི་རིམ་པའི་སྐབས་ལྟ་བུ་ནི་ལྷུར་བྱེད་པ་མ་ཡིན་གྱི། དབེན་པ་གསུམ་གྱི་བདག་ཉིད་དུ་གྱུར་པའི་བསྐྱེད་རིམ་ལ་བསླབ་དགོས་པ་ཡིན། ཞེས་ཚུལ་འདི་ལྟའི་ཁྲིད་སྲོལ་བདག་གི་ཡབ་རྗེ་རྗེ་བཙུན་རས་པ་ཆེན་པོའི་མན་ངག་ལས་སོ། །
འོ་ན་འདིར་འཇིག་རྟེན་པའི་དབང་བཞི་པའི་ལམ་གྱི་བསྐྱེད་རིམ་གྱི་རྣལ་འབྱོར་ཁོ་ནས་ཕ་མའི་རྒྱུད་ཀྱི་སངས་རྒྱས་ཐོབ་ན། ཕ་མའི་རྒྱུད་ལས་བཤད་པའི་རྫོགས་རིམ་ཐམས་ཅད་ཀྱང་བསྐྱེད་རིམ་དུ་ཐལ་ལོ་སྙམ་ན། གཉིས་མེད་རྒྱུད་འདིར་ལྟོས་ཀྱི་དེར་ཐལ་ལོ་ཞེས་བརྗོད་ན་མི་འདོད་པའང་མ་ཡིན་ཏེ། ལུགས་འདིའི་འཇིག་རྟེན་པའི་དབང་ལམ་ཐམས་ཅད་བསྐྱེད་རིམ་དང༌། འཇིག་རྟེན་ལས་འདས་པའི་ལམ་ཐམས་ཅད་རྫོགས་རིམ་དུ་འཇོག་པར་མཛད་པའི་ཕྱིར། དཔེར་ན་གསང་བའི་དེ་ཁོ་ན་ཉིད་གསལ་བ་ལས།
བསྐྱེད་དང་རྫོགས་བྱུང་རིམ་པ་ཡིས། །
རྣལ་འབྱོར་བསྐྱེད་པར་བསྟན་པ་དང༌། །
རྫོགས་པ་རྣལ་འབྱོར་མ་རུ་བརྗོད། །
ཅེས་ཕ་རྒྱུད་ཀྱི་བསྐྱེད་རིམ་དང་མ་རྒྱུད་ཀྱི་རྫོགས་རིམ་སྟོན་ཞེས་པའི་རྣམ་བཞག་མཛད་པ་ལྟ་བུའོ། །དེ་ལྟ་ནའང་ཕ་མའི་རྒྱུད་རང་ལ་ལྟོས་པའི་ཕ་རྒྱུད་ལ་རྫོགས་རིམ་དང་མ་རྒྱུད་ལ་བསྐྱེད་རིམ་མེད་པ་མ་ཡིན་པ་ལྟ་བུ་ཉིད་ཀྱི་ཕྱིར་ཕ་མའི་རྒྱུད་ལ་རྫོགས་པའི་རིམ་པ་མེད་པའང་མ་ཡིན་ལ། དེས་ན་འཇིག་རྟེན་དང་དེ་ལས་འདས་པའི་ཕ་མའི་རྒྱུད་དང་མེད་པའི་རྒྱུད་དང་རིས་མེད་པའི་རྒྱུད་ཀྱི་བསྐྱེད་རྫོགས་ཐུན་མོང་བ་དང་ཐུན་མོང་མིན་པར་ཅི་ལྟར་འགྱུར་སྙམ་ན། འདི་ལ་མཐའ་གཅིག་ཏུ་རྣམ་པར་བཞག་ཏུ་མེད་དེ། ཕྱི་མ་ཕྱི་མའི་བསྐྱེད་རྫོགས་ལ་ལྟོས་ནས་སྔ་མ་སྔ་མ་རྣམས་ཐུན་མོང་དུ་འགྱུར་ལ་ཕྱི་མ་རྣམས་ཐུན་མོང་མ་ཡིན་པར་འགྱུར་ལ། དེ་ཡང་བསྐྱེད་པའི་རིམ་པ་ཉིད་ལའང་བདག་གི་རྗེ་བཙུན་ཡི་དམ་ལྷའི་ངོ་བོར་བཞུགས་པའི་ཞལ་ནས། ཀུན་བརྟགས་པ་དང༌། གཞན་གྱི་དབང་དང༌། ཡོངས་སུ་གྲུབ་པའི་མཚན་ཉིད་གསུམ་ཡོད་པར་གསུངས་ལ། དང་པོ་གཉིས་ནི་ཕ་མའི་རྒྱུད་ལས་འབྱུང་ལ། གཉིས་པ་ནི་རིས་མེད་པའི་རྒྱུད་ནས་འབྱུང་ཚུལ་འདི་ཉིད་ལ་གསལ་བར་སློབ་དཔོན་ཆེན་པོ་ཡེ་ཤེས་ཞབས་ཀྱིས། བསྐྱེད་རིམ་ལ། ལས་དང་པོ་པ་དང༌། ཡེ་ཤེས་ལ་ཅུང་ཟད་དབང་བ་དང༌། ཡེ་ཤེས་ལ་དབང་བ་དང༌། ཡེ་ཤེས་ལ་ཡང་དག་པར་དབང་བ། ཞེས་བཞིར་བཞག་པའི་དང་པོ་ནི་དེ་ལྟར་བསྒོམ་པས་ནང་དུ་རླུང་ལོག་པའི་སྟོབས་ཀྱིས་རྡོ་རྗེ་ལ་སོགས་ཕྱག་མཚན་རང་ལ་ཐིམ་པར་མཐོང་བ་དང༌། གཉིས་པ་ནི། དཀྱིལ་འཁོར་གཅིག་ཏུ་བཀོད་པའི་ལྷ་རྣམས་ལ་གསལ་སྣང་ཐེབས་པ་དང༌། གསུམ་པ་ནི་ལྷ་རྣམས་ཀྱི་སྐྱེ་མཆེད་ཀྱི་ལྷ་རིགས་བདག་དང་བཅས་པ་ལ་གསལ་སྣང་ཐོབ་པ་ཡིན་ལ། འདུས་པ་འཕགས་ལུགས་པ་ལྟར་ན་འདི་ཙམ་གྱི་ལུས་དབེན་ཐོབ་པ་ཡིན་ལ། བྱིས་པ་ནི་དེ་ལྟའི་བསྐྱེད་རིམ་ཐོབ་པ་དེ་ལ་ངེས་པར་རྫོགས་རིམ་གྱི་རྣལ་འབྱོར་དང་གསལ་སྣང་ལྷན་ཅིག་ཏུ་སྐྱེ་བར་བཤད་ལ། དེ་ཉིད་ཀྱི་ཕྱིར། དང་པོ་ནི་ཀུན་བརྟགས་དང༌། གཉིས་པ་དང་གསུམ་པ་ནི་གཞན་དབང་དང༌། བཞི་པ་ནི་ཡོངས་གྲུབ་སྟེ། གསང་སྔགས་ཀྱི་བསྐྱེད་རྫོགས་ཀྱི་རིམ་པ་འདི་ཐམས་ཅད་ནི་ཤེས་བྱ་ཕྱི་ནང་གཞན་གསུམ་ལ་ཐ་མལ་གྱི་སྣང་ཞེན་གྱི་སྒྲིབ་པ་སྦྱོང་བའི་ཆེད་ཡིན་ལ། ཚུལ་འདི་རྒྱུའི་ཐེག་པར་མ་བཤད་པར། སྔགས་ཀྱི་ཐེག་པ་ཁོ་ནའི་ཁྱད་ཆོས་ཡིན་ལ། དེའང་རྒྱུའི་ཐེག་པར་ཤེས་བྱ་ཕུང་སོགས་ཐ་མལ་གྱི་ཆོས་ཅན་རང་བཞིན་སྟོང་པ་ཉིད་ནམ་མཁའ་ལྟ་བུ་དང་སྣང་ཡང་རང་བཞིན་མེད་པ་སྒྱུ་མ་དང་རྨི་ལམ་ལྟར་རྟོགས་པ་ཡོད་ཀྱང་དེ་ཙམ་གྱི་ཆོས་ཅན་ཐ་མལ་གྱི་རང་ལྡོག་གི་སྒྲིབ་པ་སྦྱང་བར་མི་ནུས་ལ། དེའི་གཉེན་པོར་ནི་ཤེས་བྱ་ཕུང་སོགས་དེ་བཞིན་གཤེགས་པ་ཡབ་ཡུམ་གྱི་སྣོད་བཅུད་ཉིད་དུ་བསྐྱེད་ཅིང་རྫོགས་པ་ལས་དེར་འགྱུར་བའི་ཕྱིར། རྣལ་འབྱོར་རྒྱུད་ཕྱིན་དུ་ཡང་ཐ་མལ་གྱི་སྣང་ཞེན་འགོག་པའི་བསྐྱེད་རིམ་ལྷའི་འཁོར་ལོ་སྒོམ་པ་ཡོད་ཀྱང་འགྲོ་བ་མཐའ་དག་དེར་སྒོམ་པ་དང༌། དེ་ཡང་ཡེ་བཞུགས་ཀྱི་དཀྱིལ་འཁོར་དེ་ལས་ལྡང་བ་མེད་པར་བསྐྱེད་ཅིང་རྫོགས་པ་སྒོམ་པ་མེད་པས་བསྐྱེད་རྫོགས་ཀྱི་ལུས་ཡོངས་སུ་མ་རྫོགས་ལ། རྣལ་འབྱོར་བླ་ན་མེད་པར་དེ་ཡོད་པས་བསྐྱེད་རྫོགས་ཀྱི་ལུས་ཡོངས་སུ་རྫོགས་པར་འཇོག་ལ་དེའི་དབང་དུ་བྱས་ཏེ།
ཀུན་བརྟགས་ཀྱི་བསྐྱེད་རིམ་ནི་ཕྱི་བསྐྱེད་པའི་རིམ་པ་ཞེས་བྱ་བ་མ་དག་པའི་སྣོད་བཅུད་ལ་ཐ་མལ་གྱི་ཞེན་པ་རགས་པ་གཅོད་ནུས་ཀྱི་ཇི་ལྟར་བརྟགས་པའི་ཆ་ཙམ་དེ་ཉིད་ལྷར་སྣང་བ་སྟེ། འདི་གྲུབ་པ་འཇིག་རྟེན་བྱིས་པ་འཇུག་པའི་དབང་བདུན་དང་འབྲེལ་བའི་ཐུན་མོང་གི་མཁའ་ལ་སྤྱོད་པའི་དངོས་གྲུབ་སོགས་འགྲུབ་པ་ཡིན་ཏེ། ཀུན་བརྟགས་ཀྱི་དཀྱིལ་འཁོར་སྤྲོ་བསྡུའི་མཐུས་གཞན་ངོར་སྐུ་གང་དང་གང་ཡིན་པའི་གཟུགས་སྟོན་པ་ལ་དབང་འབྱོར་བར་བྱེད་པའི་ཕྱིར། རང་བྱུང་རྒྱལ་བ་མཆོག་གིས།
དེ་ནས་སེམས་ཅན་ཀུན་རྟོག་ལ། །
ཀུན་བརྟགས་ལྷ་རྣམས་སྒོམ་པའི་དོན། །
སེམས་འཛིན་ཕྱི་ནང་དོན་ཤེས་དང༌། །
དབང་འབྱོར་གཞན་དོན་གཟུགས་སྟོན་ཕྱིར། །ཞེས་དང༌།
ཞེས་འབྱུང་ལ། གཞན་དབང་གི་བསྐྱེད་རིམ་ནི་འཇིག་རྟེན་པའི་བུམ་དབང་གི་རྣལ་འབྱོར་སྟེ། དེ་ལྟར་བཏགས་པའི་ཆ་ལྷའི་འཁོར་ལོ་འཆར་བ་ཙམ་མིན་པར་ཇི་ལྟར་བཏགས་བྱེད་རྣལ་འབྱོར་པའི་ལུས་སེམས་ཉིད་ལྷའི་འཁོར་ལོར་འཆར་ནས་སངས་རྒྱས་ཀྱི་བྱ་བ་བྱེད་པ་སྟེ། མ་དག་གཞན་དབང་གི་ཐ་མལ་གྱི་སྣང་ཆ་གཅོད་པར་ནུས་པའི་བསྐྱེད་རིམ་སྟེ། འདི་ལ་བསམས་ནས་རྒྱ་བོད་ཀྱི་བླ་མ་རྒྱུད་དོན་འཆད་པ་མང་པོས། སངས་རྒྱས་ཀྱི་གཟུགས་སྐུའི་ཉེར་རྒྱུ་བསྐྱེད་རིམ་ལ་འཇོག་པར་ཡང་བྱེད་དོ། །འདི་ལ་ནང་བསྐྱེད་པའི་རིམ་པ་ཞེས་པའང་ནང་རྣམ་རིག་གཞན་དབང་ཉིད་ཕྱིའི་བརྟགས་ཆ་ལ་མ་ལྟོས་པར་དེར་བརྗོད་པ་ཡིན་ནོ། །
ཡོངས་གྲུབ་ཀྱི་བསྐྱེད་རིམ་ནི། འཇིག་རྟེན་ལས་འདས་པའི་དབང་བཞི་པའི་རྫོགས་རིམ་དང་ལྷན་ཅིག་སྐྱེས་པའི་བསྐྱེད་རིམ་སྟེ། གཉིས་མེད་རྒྱུད་ལ་མ་ལྟོས་པར་མི་འབྱུང་བའི་ཕྱིར། རྒྱུད་འདིར་དངོས་བརྟགས་ཀྱི་ལྷ་གཉིས་བྱས་ནས་བཏགས་པ་དང་སྣང་བའི་ཀུན་བརྟགས་གཞན་དབང་གི་ལྷ་ནི་བཏགས་པ་དང་མཐུན་པར་རྗེས་སུ་དཔག་པ་ལས་ལྷའི་གསལ་སྣང་ཐོབ་པ་ཡིན། དངོས་ནི་བརྟགས་པ་དང་མཐུན་པར་རྗེས་སུ་དཔག་པའི་གསལ་སྣང་ལ་མ་ལྟོས་པར་གཉུག་མ་གཞན་མཆོག་གི་ཕུང་ཁམས་སྐྱེ་མཆེད་ལྷའི་དཀྱིལ་འཁོར་དུ་མངོན་སུམ་དུ་འཆར་བ་སྟེ། ཇི་སྐད་དུ། ལྷའི་དམིགས་པ་གང་ཡིན་མངོན་སུམ་དང་ནི་རྗེས་སུ་དཔག་པ་རྣམ་པ་གཉིས་སུ་འགྱུར་བ་སྟེ། །ཞེས་འབྱུང་བས། ཡོངས་གྲུབ་ཀྱི་བསྐྱེད་རིམ་འདི་ལ་ནི། སློབ་དཔོན་ཡེ་ཤེས་ཞབས་ཀྱིས། ཡེ་ཤེས་ལ་ཡང་དག་པར་དབང་བ་ཞེས་བྱ་བའི་རིམ་པ་གཉིས་པ་རྫོགས་པའི་རིམ་པ་ལས་དངོས་པོའི་ཆ་གཉིས་མེད་པར་ལྡོག་པས་དབྱེ་བར་བྱ་དགོས་སོ་ཞེས། རྗེ་རས་པ་ཆེན་པོས་གསུངས་ལ། གནད་འདི་ཉིད་ཀྱི་ཕྱིར། འཇིག་རྟེན་གསུམ་གྱི་མགོན་པོ་འབྲི་གུང་པས། བསྐྱེད་རིམ་ནི་ཡོངས་གྲུབ་ཡིན་ཞེས་བྱ་བ་འདི་བཞུགས། ཞེས་བྱ་བའི་ཁོང་ན་འགྲན་གྱི་ཟླ་དང་བྲལ་བའི་ལེགས་བཤད་ནམ་མཁའི་མཐའ་དང་མཉམ་པའོ། །
རྫོགས་པའི་རིམ་པ་ལའང་ཕ་མའི་རྒྱུད་སྡེའི་སློབ་དཔོན་ཤེས་རབ་ཡེ་ཤེས་གསལ་བར་མཛད་པས་སོ། །རྫོགས་རིམ་དང༌། ཡོངས་སུ་གྲུབ་པ་དང༌། ངོ་བོ་ཉིད་ཀྱི་རིམ་པ་གསུམ་དུ་ཕྱེ་བའི་རྫོགས་རིམ་ནི་བཤད་མ་ཐག་པའི་ནང་བསྐྱེད་པའི་རིམ་པ་ཉིད་ལ་འཆད་དགོས་ཏེ། ནང་རྡོ་རྗེའི་ལུས་ཀྱི་རྩ་རླུང་ཐིག་ལེ་སྐུ་གསུང་ཐུགས་ཀྱི་དཀྱིལ་འཁོར་དུ་རྫོགས་པ་ཉིད་དེར་འཇོག་པའི་ཕྱིར། དེ་མ་བསྐྱེད་པ་དང་རྫོགས་པ་གཉིས་ཀའི་དོན་ལེགས་པར་ཚང་སྟེ། འགྲེལ་ཆེན་ལས། གང་གི་ཕྱིར་མངལ་དུ་ལུས་རྫོགས་པ་ནི་དཀྱིལ་འཁོར་རྒྱལ་མཆོག་སྟེ་བསྙེན་པའི་ཡན་ལག་གོ །ཞེས་འབྱུང་བ་དཀྱིལ་འཁོར་རྒྱལ་མཆོག་ཙམ་ལ་ཚང་ན་བསྙེན་སྒྲུབ་ཡན་ལག་བཞི་ཡོངས་སུ་རྫོགས་པར་ཚང་བའི་རྣལ་འབྱོར་ལ་རྫོགས་རིམ་གྱི་དོན་མི་ཚང་ཀ་མེད་པའི་ཕྱིར། བསྐྱེད་རིམ་བསོད་ནམས་ཚོགས་བསོག་གི་དག་པ་གཞན་དབང་ལས་བསྐྱེད་རིམ་སྔགས་ཀྱི་སྐུ་འགྲུབ་པ་ཉིད་ལ་དགོངས་ནས། སློབ་དཔོན་ཟླ་གྲགས་ཀྱིས།
གསང་སྔགས་སྐུ་ནི་རབ་སྒྲུབ་བྱེད། །
བསྐྱེད་པའི་རིམ་པ་དང་པོ་ཡིན། །ཞེས་དང༌།
རང་བྱུང་རྒྱལ་བ་མཆོག་གིས། །
གཞན་དབང་འབྲེལ་པ་རྫོགས་རིམ་བརྗོད། །
ཅེས་འབྱུང་ལ། སློབ་དཔོན་ཤེས་རབ་ཡེ་ཤེས་གསལ་བ་མཛད་པ་པོས་ནི། ཕྱིའི་བསྐྱེད་རིམ་ནི་རྒྱུད་སྡེ་འོག་མ་དང་མཐུན་པར་ཟབ་གསལ་ལྷའི་འཁོར་ལོ་ཙམ་དང༌། ནང་གི་བསྐྱེད་རིམ་ནི། ལས་རྒྱའི་རྣལ་འབྱོར་ལ་བརྟེན་པ་དང༌། རྫོགས་པའི་རིམ་པ་ནི་ཆོས་ཐམས་ཅད་ལ་བདེ་སྟོང་གི་རྒྱས་བཏབ་སྟེ་བསྒོམས་པས་ཆོས་ཀྱི་ཕྱག་རྒྱ་ལ་བརྟེན་པ་དང༌། ཡོངས་སུ་གྲུབ་པའི་རྫོགས་རིམ་ནི་ཆོས་ཀྱི་ཕྱག་རྒྱ་བསྒོམས་པའི་མཐུས་མཚན་དཔེས་སྤྲས་པའི་ལོངས་སྤྲུལ་གྱི་སྐུ་ཡོངས་སུ་འགྲུབ་པ་ནི། དམ་ཚིག་གི་ཕྱག་རྒྱ་ལ་བརྟེན་པ་དང༌། ངོ་བོ་ཉིད་ཀྱི་རིམ་པའི་རྫོགས་རིམ་ནི། སྐུ་དེ་དག་གི་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་མངོན་པར་བྱང་ཆུབ་པ་བསམ་གྱིས་མི་ཁྱབ་པའི་སྤྱོད་ཡུལ་ནི་ཕྱག་རྒྱ་ཆེན་པོ་ལ་བརྟེན་པར་བཞག་ལ། འདིའི་བརྟེན་པ་ཞེས་བྱ་བ་ནི། བདག་ཉིད་གཅིག་པའམ་དེ་བྱུང་གི་བརྟེན་པར་འཇོག་པ་ཡིན་ནོ། །དེས་ན་སློབ་དཔོན་འདིས་ཡོངས་སུ་གྲུབ་པའི་རྫོགས་རིམ་དང༌། འཇིག་རྟེན་གསུམ་གྱི་མགོན་པོ་འབྲི་གུང་པས། ཡོངས་སུ་གྲུབ་པའི་བསྐྱེད་རིམ་གསུངས་པ་ཉིད་ལྷན་ཅིག་ཏུ་འཇུག་པ་ཡིན་ཏེ། འདིའི་ཡོངས་སུ་རྫོགས་པའི་རིམ་པ་དེའང་ཕ་མའི་རྒྱུད་ཀྱི་སངས་རྒྱས་ཀྱི་གོ་འཕང་ཐོབ་པ་ཡིན་ལ། དེ་ལྟའི་རྫོགས་རིམ་ཐོབ་པ་དེས་གཉིས་མེད་རྒྱུད་ཀྱི་སངས་རྒྱས་ཐོབ་ཆེད་དུ་ཡོངས་གྲུབ་ཀྱི་རྫོགས་རིམ་དེ་ཉིད་དེའི་གོ་འཕང་སྒྲུབ་ཆེད་ཀྱི་ཡོངས་གྲུབ་ཀྱི་རྫོགས་རིམ་དེ་ཉིད་དེའི་གོ་འཕང་སྒྲུབ་ཆེད་ཀྱི་ཡོངས་གྲུབ་ཀྱི་བསྐྱེད་རྫོགས་ཀྱི་རྣལ་འབྱོར་ལ་འཇུག་པ་ཡིན་ནོ། །
འདི་ལྟའི་རྫོགས་རིམ་གྱི་ཚུལ་ལ་རྗེ་མཻ་ཏྲི་པའི་དབང་བསྐུར་ངེས་བསྟན་གྱི་བཀའ་འགྲེལ་ལས་ཀྱང༌། ཇི་སྐད་དུ། རྫོགས་པར་ཡང་དག་བྱིན་གྱིས་བརླབས་པ་དང༌། །མངོན་པར་བྱང་ཆུབ་པ་དང་ཟུང་དུ་འཇུག་པ་སྟེ། །མིང་གཞན་རྫོགས་པ་དང༌། ཡོངས་སུ་རྫོགས་པ་དང༌། ངོ་བོ་ཉིད་ཀྱི་རིམ་པ་ཞེས་བྱ་བ་བསྟན་པ་ཡིན་ནོ། །ཞེས་འབྱུང་བ་ནི་ཕ་རྒྱུད་ཀྱི་རྫོགས་རིམ་གྱི་ལུས་ཡོངས་རྫོགས་ཀྱི་དབང་དུ་བྱས་ཏེ། སྒྱུ་ལུས་ཀྱི་རིམ་པ་ལ་རྫོགས་པ་དང༌། འོད་གསལ་གྱི་རིམ་པ་ཡོངས་སུ་རྫོགས་པ་དང༌། ཟུང་འཇུག་གི་རིམ་པ་ལ་ངོ་བོ་ཉིད་ཀྱི་རིམ་པ་ཞེས་རྣམ་པར་བཞག་པའི་སྒྱུ་ལུས་ཀྱི་རིམ་པས་གཟུགས་སྐུ་ཡོངས་སུ་རྫོགས་པར་བྱེད་ལ། འོད་གསལ་གྱི་རིམ་པས་ཆོས་སྐུ་ཡོངས་སུ་རྫོགས་པར་བྱེད་ལ། ཟུང་འཇུག་གི་རིམ་པས་ངོ་བོ་ཉིད་སྐུ་ཡོངས་སུ་རྫོགས་པར་བྱེད་པ་ཡིན་ལ། དེས་ན་རྫོགས་རིམ་གྱི་ཚུལ་ལ། སློབ་དཔོན་ཆེན་པོ་ཡེ་ཤེས་ཞབས་ཀྱིས།
རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། །
ཡོངས་སུ་དག་སྐུ་རྡོ་རྗེ་འཆང་ཆེན་པོ། །
དཔལ་ལྡན་ཀུན་གྱི་ངོ་བོར་རིམ་གཉིས་འདི། །
ཞེས་འབྱུང་བ་ནི་ལམ་འབྲས་ཀྱི་བསྐྱེད་རྫོགས་ཀྱི་རིམ་པ་གཉིས་ཡོངས་རྫོགས་ལ་རྫོགས་པ་ཆེན་པོ་ཞེས་པའི་རྣམ་བཞག་ཡང་མཛད་ལ། གངས་ཅན་གྱི་ལྗོངས་འདིར་གསང་སྔགས་སྔ་འགྱུར་བ་དག་ལ་ཐེག་པ་དགུའི་ཡང་རྩེ་དམ་ཆོས་རྫོགས་པ་ཆེན་པོ་ཞེས་བྱ་བ་བཅོམ་ལྡན་འདས་རྡོ་རྗེ་སེམས་དཔའི་ལུང་ཆེན་པོ་ཨ་ནུ་ཡོ་ག །རྒྱུད་སྡེ་ཆེན་པོ་ཨ་ཏི་ཡོ་ག་ཞེས་པའི་བཀའ་བབས་བླ་ན་མེད་པ་ཞིག་ཀྱང་སྣང་ངོ༌། །
འོ་ན་ཕ་མའི་རྒྱུད་ཀྱི་རྫོགས་རིམ་དེ། ལུགས་དེ་དག་གི་སངས་རྒྱས་ལ། གཉིས་མེད་རྒྱུད་ཀྱི་སངས་རྒྱས་མི་ཐོབ་པ་ཅི་ཞེ་ན། ཕ་རྒྱུད་དུ། དབུགས་ཉི་ཁྲི་ཆིག་སྟོང་དྲུག་བརྒྱ་ལ་མགོན་པོ་བཞིས་བགོས་པས་ལྔ་སྟོང་བཞི་བརྒྱ་རེ་ཐོབ་པའི་དབང་དུ་བྱས་པའི་རླུང་དེ་དག་གིས་དྲངས་པའི་ཐིག་སེམས་དག་ལ་སྒྲིབ་བྲལ་དུ་བྱེད་པའི་རྫོགས་རིམ་ཡིན་ལ། མ་རྒྱུད་དུ་དབུགས་ཉི་ཁྲི་ཆིག་སྟོང་དྲུག་བརྒྱ་ལ། ཡུལ་སོ་བདུན་གྱི་བགོས་པས་ལྔ་བརྒྱ་སུམ་ཅུ་དང་སུམ་གཉིས་རེ་ཐོབ་པའི་དབང་དུ་བྱས་པའི་རླུང་དེ་དག་གིས་དྲངས་པའི་ཐིག་སེམས་སྒྲིབ་བྲལ་དུ་བྱེད་པའི་རྫོགས་རིམ་ཡིན་ལ། དེ་ཙམ་གྱི་དབུགས་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་ལ་བརྟེན་པའི་སེམས་ཐིག་འཛག་བཅས་ཀྱི་སྒྲིབ་པ་རགས་པ་དང་ཕྲ་བ་ཙམ་སྤོང་བར་བྱེད་ནུས་ཀྱང༌། དབུགས་ཉི་ཁྲི་ཆིག་སྟོང་དྲུག་བརྒྱ་ལ་རྒྱུའི་ཐེག་པར་མ་གྲགས་པའི་བཞི་པའི་སེམས་ཀྱི་མ་རིག་པའི་ཡན་ལག་གམ་འཕོ་བ་བཅུ་གཉིས་ཀྱིས་བགོས་པའི་སྟོང་བརྒྱད་བརྒྱ་པ་རེ་ཐོབ་པའི་རྒྱུ་བ་ལ་བརྟེན་པའི་སེམས་ཐིག་འཛག་བཅས་ཀྱི་སྒྲིབ་པ་ཤིན་ཏུ་ཕྲ་བ་དེ་སྤོང་བར་མི་ནུས་པའི་ཕྱིར་ད་དུང་ཕ་མའི་རྒྱུད་ཀྱི་སངས་རྒྱས་དེ་གཉིས་མེད་རྒྱུད་ལ་བརྟེན་ནས་སངས་རྒྱས་དགོས་པ་ཡིན་ལ། དེས་ན་རྗེ་ནཱ་རོ་པས།
ཞེས་འཁོར་འདས་ཀྱི་ཆོས་མཐའ་དག་རགས་ཕྲ་ཤིན་ཏུ་ཕྲ་བའི་རྣམ་བཞག་གསུམ་མཛད་པའི་ཤིན་ཏུ་ཕྲ་བ་འདི་ནི་རྒྱུད་འདིར་གཞན་མཆོག་གི་ཡེ་ཤེས་ཞེས་བསྟན་ལ། ཕ་མའི་རྒྱུད་ཀྱི་ཕྱི་དང་ནང་ངམ་རགས་པ་ཕྲ་བའི་རྫོགས་རིམ་ལ་ཕྱག་རྒྱ་ཆེན་པོ་ཞེས་བྱེད་པ་པོ་དོན་ཙམ་བསྟན་ལ། གཉིས་མེད་རྒྱུད་ཀྱི་གཞན་མཆོག་གི་ཤིན་ཏུ་ཕྲ་བའི་རྫོགས་རིམ་ལ་ནི་ཕྱག་རྒྱ་ཆེན་མོའི་སྒྲས་བརྗོད་པ་ཡིན་ཏེ། ཕ་མའི་རྒྱུད་ཀྱི་རྫོགས་རིམ་ནི་བྱེད་པ་པོ་ཐབས་ཀྱི་ཆ་ནས་དང༌། འདིར་ནི་འབྱུང་ཁུངས་ཤེས་རབ་ཀྱི་ཆ་ནས་ཏེ། དེ་ལྟར་བརྗོད་པས་ཕྱག་རྒྱ་ཆེན་པོ་ཉིད་ཀྱི་བྱ་བྱེད་ལས་གསུམ་རྫོགས་རིམ་གྱི་ལུས་ཡོངས་སུ་རྫོགས་པ་ཡིན་ནོ། །དེས་ན་ས་སྐྱ་པཎྜི་ཏ་ཆེན་པོས།
བྱ་སྤྱོད་རྣལ་འབྱོར་རྒྱུད་གསུམ་དུ། །
དབང་བཞི་དང་ནི་རིམ་གཉིས་དེ། །
ཅེས་གསུངས་ཀྱང༌། རྒྱུད་སྡེ་འོག་མར་ཡང་ས་ལམ་གྱི་ཡེ་ཤེས་དམ་པའི་འཁོར་ལོ་བསྐྱེད་པ་དང༌། དེ་ལ་བརྟེན་ནས་བསགས་སྦྱང་གི་ལས་ཡོངས་རྫོགས་བྱེད་པ་ཅན་གྱི་བསྐྱེད་རྫོགས་ཀྱི་སྒྲ་དོན་མཐུན་དུ་འཇུག་པ་ཡོད་པ་དང༌། དེར་མ་ཟད་བུ་སྟོན་རིན་པོ་ཆེས། སྙེ་མདོ་བའི་དྲིས་ལན་དུ། རྒྱུད་སྡེ་འོག་མ་གསུམ་ལ་རིམ་པ་གཉིས་མེད་པས་ཚེ་གཅིག་ཏུ་སངས་རྒྱས་མི་ཐོབ་པའི་རྒྱུ་མཚན་དུ་སྦྲེལ་བ་མི་འཐད་དེ། རྒྱུད་སྡེ་འོག་མར་ཡང་ཐབས་ཆ་ཐམས་ཅད་ལ་བསྐྱེད་པའང་ཤེར་ཆ་ཐམས་ཅད་ལ་རྫོགས་པའི་རིམ་པར་འཇོག་དགོས་པའི་ཕྱིར་ཏེ། དེ་མི་འཇོག་ན་རྒྱུད་སྡེ་འོག་མ་རྣམས་ཐབས་ཤེས་དབྱེར་མེད་ཀྱི་རིག་པ་དང་མི་ལྡན་པའི་ཕྱིར་ཡིད་སྐྱོབ་ཀྱི་དོན་མ་ཚང་བར་འགྱུར། དེ་ལྟ་ནའང་ཚེ་གཅིག་གི་སངས་རྒྱས་ཐོབ་མི་ཐོབ་ནི་བསྐྱེད་རྫོགས་ཉིད་ལ་མཆོག་དམན་དང་བྱེད་པ་ཡོངས་སུ་རྫོགས་པ་དང་མ་རྫོགས་པའི་ཁྱད་པར་ལས་ཡིན་ནོ་ཞེས་གསུངས་པའང་ལེགས་པར་མི་འབྱོར་བ་མ་ཡིན་པ་འདྲ་སྙམ་སྟེ། གསེར་སྡིངས་པ་ཆེན་པོ་གཞོན་ནུ་འོད་ཀྱི་ཐེག་པ་ཀུན་སྒྲོན་ལས།
འདི་ཡི་སྡོམ་པ་བསྟན་པ་ནི། །
ཀྲི་ཡ་ཨུ་པ་ཡོ་གའམ། །
བྱ་བ་སྤྱོད་པ་རྣལ་འབྱོར་རམ། །
གང་ཡང་རུང་སྟེ་བསྐྱེད་རིམ་གཙོ། །
རྫོགས་རིམ་ཀྱང་ནི་ཅུང་ཟད་དོ། །
དེ་ལྟར་བསྐྱེད་རིམ་བསྟན་པ་ནི། །
ཆོ་ག་ཡན་ལག་གསུམ་སོགས་ཀྱི། །
ལྷ་ནི་སྡོམ་པར་བྱེད་པ་སྟེ། །
ཞེས་སོགས་འབྱུང་བའི་ཕྱིར། ཡི་གེས་འཇིགས་ཏེ་སྤྲོས་པ་ཆོག་གོ །འདིར་སྨྲས་པ།
མཁས་པའི་སྐྱེ་བོ་ཀུན་གྱིས་མ་དཔོགས་ཤིང༌། །
རྣལ་འབྱོར་གྲུབ་ཆེན་མང་པོས་མ་ཕྱེད་པའི། །
རྡོ་རྗེ་འཆང་གི་ལམ་གྱི་ངེས་གསང་འགའ། །
རྗེ་བཙུན་རས་ཆེན་ལུང་གིས་བཤད་ཟིན་ཏོ། །
གཉིས་པ་རྒྱས་པར་བཤད་པ་ལ་ལྔ། བྱིས་པ་འཇུག་པའི་དབང་བདུན་བསྐུར་ནས་སྔགས་ཀྱི་ཚུལ་ལ་དགེ་བསྙེན་དུ་བྱ་བ་དང༌། བུམ་དབང་བསྐུར་བས་དགེ་ཚུལ་དང༌། གསང་དབང་བསྐུར་ནས་དགེ་སློང་དུ་སྒྲུབ་པར་འོས་པ་དམན་པའི་དབང་དུ་བྱས་པ་དང༌། ཤེས་རབ་ཡེ་ཤེས་དང་འཇིག་རྟེན་པའི་དབང་བཞི་བསྐུར་ནས་གནས་བརྟན་དུ་བྱ་བར་འོས་པ་ནི་འབྲིང་པོའི་དབང་དུ་བྱས་པ་སྟེ་རྡོ་རྗེ་སློབ་མའི་དབང་ངོ༌། །འཇིག་རྟེན་ལས་འདས་པའི་དབང་བཞི་པ་བསྐུར་ནས་སྐྱེ་དགུའི་བདག་པོ་དགྲ་བཅོམ་པ་ཆེན་པོ་ཉིད་དུ་སྒྲུབ་པར་འོས་པ་མཆོག་གི་དབང་དུ་བྱས་པ་རྡོ་རྗེ་སློབ་དཔོན་གྱི་དབང་བསྐུར་བའོ། །དང་པོ་བྱིས་པ་འཇུག་པའི་དབང་བདུན་བསྐུར་ཚུལ་ལ་བཞི། དེའི་མཐར་ཐུན་མོང་མིན་པའི་དེ་བཞིན་གཤེགས་པ་དྲུག་གི་དྲང་ངེས་ཕྱེ་ནས་སྡོམ་པ་འཛིན་ཚུལ། སྡོམ་པ་ཐམས་ཅད་ཀྱི་རྩ་བ་རྩ་ལྟུང་བཅུ་བཞི་བསྲུང་ཚུལ། རྒྱུད་གཞན་ནས་འབྱུང་བའི་སྦོམ་པོ་བརྒྱད་བསྲུང་ཚུལ། ཉམས་ན་ཕྱིར་བཅོས་ཚུལ་ལོ། །དང་པོ་༼མཐར་ཐུན་མོང་མིན་པའི་དེ་བཞིན་གཤེགས་པ་དྲུག་གི་དྲང་ངེས་ཕྱེ་ནས་སྡོམ་པ་འཛིན་ཚུལ་༽ནི།
བྱ་བྱེད་ལས་གསུམ་གྱི་ངེས་པ་ལས་ཤེས་པར་བྱ་བ་ཡིན་ཏེ། བྱེད་པ་པོ་སློབ་དཔོན་གྱིས། ལས་སྟ་གོན་གྱིས་རྒྱུད་སྦྱངས་པའི་སློབ་མའི་རྒྱུད་ལ་བྱེད་པ་རྫས་སྔགས་ཀྱི་ཏིང་ངེ་འཛིན་གསུམ་གྱིས་དབང་བསྐུར་བས་བྱ་བ་སློབ་མའི་ཕུང་ཁམས་སྐྱེ་མཆེད་གདོད་མ་ནས་ལྷར་དག་པ་རྫོགས་ནས་ངོ་འཕྲོད་པར་བྱས་པ་དང༌། མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པའི་སློབ་མའི་སེམས་རྒྱུད་ནི་དབང་བདུན་གྱི་ངོ་བོར་གྱུར་པ་གནས་སྐབས་ཀྱི་འབྲས་བུ་དང༌། མཐར་ཐུག་པ་ས་བདུན་ཐོབ་པ་ལ་སོགས་པའི་རིམ་གྱིས་སངས་རྒྱས་ཉིད་ཀྱི་བར་དུ་འགྱུར་བ་ཡིན་ནོ་ཞེས་སྤྱིར་ཤེས་པར་བྱས་ནས། བྱེ་བྲག་ཏུ་སློབ་མའི་ལུས་རྣམ་པར་དག་པའམ། སྐུ་སྦྱོང་བའི་ཆེད་དུ་གཙོ་བོའི་གཡོན་ཞལ་སྐུ་རྡོ་རྗེ་ལ་ལྟོས་པའི་དཀྱིལ་འཁོར་གྱི་བྱང་སྒོར་གཙོ་བོ་བཞེངས་བཞུགས་གང་ཡིན་ནི་ཆ་བྱད་དང་དབྱིབས་སུ་རྡོ་རྗེ་སློབ་དཔོན་བྱས་ལ། སྦྱང་གཞི་བྱིས་པ་བཙས་མ་ཐག་ཆུས་འཁྲུ་བའི་གནས་སྐབས་དང་མཐུན་པར་ཆུ་དབང་དང༌། བྱིས་པའི་གཙུག་ཕུད་འཇོག་པ་དང་མཐུན་པར་ཅོད་པན་གྱི་དབང་རྣམ་པ་གཉིས་བསྐུར་ཏེ། ལས་སོགས་སྤྱིའི་རིགས་ཉིད་ལས། བྱེ་བྲག་ཏུ་བྱེད་པ་ཁྱད་པར་བ་ཡུམ་ལྔའི་བུམ་པ་ལས་བསྡུས་པའི་ཆུ་དུང་ཆོས་སུ་བཞག་པ་སྔགས་ཀྱིས་བཏབ་པའི་རྫས། སློབ་མའི་ཁམས་ལྔ་ཡུམ་ལྔར་བསྐྱེད་ཅིང་ཡེ་ཤེས་པ་དང་རོ་མཉམ་དུ་བྱས་པའི་ཏིང་ངེ་འཛིན་ནོ། ཨོཾ་ཨཱ་ཨཱི་རཱ໏་ཨུ་ལཱི་པ་དྷཱ་ཏུ་བི་ཤོ་དྷ་ནི་སྭཱ་ཧཱ། ཞེས་པས་སྔགས་ཏེ། བྱེད་པ་དེ་གསུམ་གྱི་སྐྱེ་བའི་གནས་ལྔར་དབང་བསྐུར་བས། སློབ་མའི་སེམས་རྒྱུད་ནི་བུམ་པའི་དབང་གི་ངོ་བོ་ཉིད་ཡིན་ནོ། །
དེ་བཞིན་ཅོད་པན་ལ་རིན་པོ་ཆེ་དང་གསེར་དང་གོས་སོགས་ལ་བྱས་པའི་ཅོད་པན་ནི་རྫས། ཕུང་པོ་ལྔ་དེ་བཞིན་གཤེགས་པ་ལྔར་བསྐྱེད་པའི་ཡེ་ཤེས་དང་རོ་མཉམ་དུ་བྱས་པའི་ཏིང་ངེ་འཛིན་ནོ། །ཨོཾ་ཨཱ་ཨཱི་རཱ໏་ཨུ་ལཱི་པ་ཏ་ཐཱ་ག་ཏ་པ་རི་བི་ཤུདྡྷཱ་སྭཱ་ཧཱ། ཞེས་པ་སྔགས་ཏེ། གནས་ལྔར་དབང་བསྐུར་བས་ཕུང་པོ་ལྔ་རྒྱལ་བ་ལྔར་རྫོགས་ཤིང་མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ། ཅོད་པན་གྱི་དབང་གི་ངོ་བོ་ཉིད་ཡིན་ནོ། །དེ་ནས་སློབ་མའི་གསུང་རྡོ་རྗེ་སྦྱང་བའི་ཆེད་དུ་གཙོ་བོའི་གཡས་ཞལ་གསུང་རྡོ་རྗེ་ལ་ལྟོས་པའི་དཀྱིལ་འཁོར་གྱི་ལྷོ་སྒོར། གཞི་ལ་བྱིས་པ་རྣ་བ་འབིགས་པ་དང༌། སྨྲ་རྒོད་ཀྱི་གནས་སྐབས་དང་ཆོས་མཚུངས་པར་དར་དཔྱངས་དང་རྡོ་རྗེ་དྲིལ་བུའི་དབང་རྣམ་པ་གཉིས་བསྐུར་ཏེ། ལས་སོགས་སྤྱིའི་རིགས་ལས། རིན་པོ་ཆེ་དང་གསེར་སོགས་ལས་བྱས་པའི་དར་དཔྱངས། མ་འབྱོར་ན་མེ་ཏོག་གི་ཕྲེང་བ་ནི་རྫས། སྲོག་ལ་སོགས་པའི་རླུང་བཅུ་ནུས་མ་བཅུར་རྫོགས་པ་ཏིང་ངེ་འཛིན་ནོ། ཨོཾ་ཨ་ཨཱ་ཨཾ་ཨཿཧ་ཧཱ་ ཧཾ་ཧཿཧོཿཕེཾ་ད་ཤ་པཱ་ར་མི་ཏྲ་པཱ་རི་་ར་ཎེ་སྭཱ་ཧཱ། ཞེས་སྔགས་ཏེ་སྐྱེ་གནས་ལྔར་དབང་བསྐུར་བས་རླུང་བཅུ་ནུས་མ་བཅུར་རྫོགས་ཤིང་མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པ་ནི་བྱ་བ་སྟེ་དར་དཔྱངས་ཀྱི་དབང་གི་ངོ་བོ་ཡིན་ནོ། །
དེ་བཞིན་དུ་མཚན་ཉིད་དང་ལྡན་པའི་རྡོ་རྗེ་དྲིལ་བུ་ནི་རྫས། རོ་རྐྱང་གཉིས་གཙོ་བོ་ཡབ་ཡུམ་དུ་རྫོགས་པ་ཏིང་ངེ་འཛིན་ནི། ཨོཾ་ཧྃ་ཧོཿསུ་ཙནྟྲ་བི་ཤོ་དྷ་ཀ་སྭཱ་ཧཱ། ཞེས་པ་སྔགས་ཏེ་སྐྱེ་གནས་ལྔར་དབང་བསྐུར་བས། རོ་རྐྱང་གཙོ་བོ་ཡབ་ཡུམ་དུ་རྫོགས་ཤིང༌། མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པའི་སེམས་རྒྱུད་ནི་བྱ་བ་སྟེ། རྡོར་དྲིལ་གྱི་དབང་གི་ངོ་བོ་ཉིད་ཡིན་ནོ། །དེ་ནས་སློབ་མའི་ཡིད་ཀྱི་ཁམས་ཐུགས་རྡོ་རྗེ་སྦྱང་བའི་ཆེད་དུ་གཙོ་བོའི་མདུན་ཞལ་ཐུགས་རྡོ་རྗེ་ལ་ལྟོས་པ་དཀྱིལ་འཁོར་གྱི་ཤར་སྒོར། གཞི་དབང་པོ་ཡུལ་ལ་ལོངས་སྤྱོད་པ་དང༌། མིང་འདོགས་པ་གཉིས་དང་ཆོས་མཐུན་པར་བརཏལ་ཞུགས་དང་མིང་དབང་བསྐུར་བར་བྱ་བ་ཡིན་ཏེ། ལས་སོགས་སྤྱི་ལས། མཐོ་བ་རྡོ་རྗེ་ནི། སོར་གདུབ་སོགས་ཅོད་པན་ཕྱག་གདུབ་ཞབས་གདུབ་མ་གཏོགས་གཙོ་བོའི་རྒྱན་ཆར་འོས་པའི་རྒྱན་ལྷག་མ་རྣམས་སམ་མ་འབྱོར་ན་མེ་ཏོག་གི་ཕྲེང་བ་སྟེ་རྫས། སྐྱེ་མཆེད་དྲུག་ཡུལ་བཅས་སེམས་དཔའ་སེམས་མ་བཅུ་གཉིས་སུ་བསྐྱེད་པའི་ཏིང་ངེ་འཛིན་ནི། ཨོཾ་ཨ་ཨཱ་ཨེ་ཨཻ་ཨར་ཨར་ཨོ་ཨཽ་ཨཱལ་ཨཱལ་ཨཾ་ཨ། བི་ཥ་ཡེནྟྲི་ཡ་བི་ཤོ་དྷ་ནི་སྭཱ་ཧཱ། ཞེས་པ་སྔགས་ཏེ། སྐྱེ་གནས་ལྔར་དབང་བསྐུར་བས་སྐྱེ་མཆེད་དྲུག་ཡུལ་བཅས་སེམས་དཔའ་སེམས་མར་རྫོགས་ཤིང༌། མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པར་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ་བརྟུལ་ཞུགས་ཀྱི་ངོ་བོ་ཡིན་ནོ། །
དེ་བཞིན་དུ་མིང་དབང་ལ། བྱིས་པ་ལ་མིང་འདོགས་པའི་ཚེ་ན་མགོན་པོར་མེ་ཏོག་འཇོག་པ་བཞིན་དུ་མགོན་པོར་མེ་ཏོག་ཅོད་པན་དང༌། ལག་གདུབ་རྐང་གདུབ་རྣམ་ནི་རྫས། ལས་དབང་ཡུལ་བཅས་ཁྲོ་བོ་ཁྲོ་མོར་བསྐྱེད་པའི་ཏིང་ངེ་འཛིན་ནི། ཨོཾ་ཧ་ཧཱ་ཡ་ཡཱ་ར་རཱ་ལ་ལཱ་ཝ་ཝཱ་ཙ་ཏུ་་བི་ཧ་ར་བི་ཤུད་དྷ་སྭཱ་ཧཱ། ཞེས་པ་སྔགས་དེ་བྱེད་པ་དེས་དབང་བསྐུར་བ་ལས་དབང་ཡུལ་བཅས་ཁྲོ་བོ་ཁྲོ་མོར་རྫོགས་ཤིང་མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ་མིང་དབང་གི་ངོ་བོ་ཉིད་ཡིན་ལ། དེའི་རྗེས་སུ་མེ་ཏོག་གང་ལ་ཕོག་པའི་རིགས་ཀྱི་ལྷ་དང་མཐུན་པའི་མི་དབང་གདགས་ཤིང༌། སྔར་ནས་གདགས་ཟིན་ལ་ནི་མིང་ནས་བརྗོད་པར་བྱའོ། །དེ་ནས་སློབ་མའི་ཡེ་ཤེས་ཀྱི་ཁམས་སམ་ཡེ་ཤེས་རྡོ་རྗེ་སྦྱང་བའི་ཆེད་དུ། གཙོ་བོའི་རྒྱབ་ཞལ་ཡེ་ཤེས་རྡོ་རྗེ་ལ་ལྟོས་པ་དཀྱིལ་འཁོར་གྱི་ནུབ་ཀྱི་སྒོར། གཞི་ལ་ཀློག་དང་ཡི་གེ་དང་ལག་རྩིས་ལ་སོགས་པ་སློབ་པ་དང་ཆོས་མཐུན་པར་རྗེས་སྣང་སྦྱིན་པར་བྱ་བ་ཡིན་ཏེ། ལས་སོགས་སྤྱི་ལས་སྔགས་ཚིག་གིས་ཐོན་པའི་འཁོར་ལོ་ལ་སོགས་པའི་རིགས་དྲུག་གི་ཕྱག་མཚན་སྔགས་ཀྱིས་བསྔགས་པའི་རྫས་སློབ་མ་ཐམས་ཅད་རོ་མཉམ་པའི་སེམས་རྡོར་སེམས་ཡབ་ཡུམ་དུ་བསྐྱེད་པའི་ཏིང་ངེ་འཛིན་ནི། ཨོཾ་ཧཾ་ཿདྷརྨ་ཙཀྲ་པྲ་བཏྟ་ཀ་སྭཱ་ཧཱ་ཞེས་པ་སྔགས་ཏེ། བྱེད་པ་དེས་སྐྱེ་གནས་ལྔར་དབང་བསྐུར་བས་ཐམས་ཅད་རོ་མཉམ་པའི་རྡོར་སེམས་ཡབ་ཡུམ་དུ་རྫོགས་ཤིང༌། མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སློབ་མའི་སེམས་རྒྱུད་ནི་བྱ་བ་སྟེ་རྗེས་གནང་གི་ངོ་བོ་ཉིད་ཡིན་ལ། དེ་ཐམས་ཅད་མཐར་ཐུག་པའི་འབྲས་བུ་ནི་སྤྱིའི་སྐབས་སུ་སྨོས་པ་ཉིད་དེ། རྣམ་པ་བདུན་པོ་དེ་དག་ལ་ནི་བྱིས་པའི་གནས་སྐབས་རྣམ་པ་བདུན་དང་ཆོས་མཐུན་པར་དབང་བསྐུར་བ་ཉིད་ཀྱི་ཕྱིར་བྱིས་པའི་དབང་བདུན་ཞེས་བྱའོ། །
འདིའི་རྗེས་ཐོགས་སུ། རྡོ་རྗེ་དྲིལ་བུ་རབ་ཏུ་བྱིན་ནས་རབ་མཆོག་སྙིང་རྗེ་དག་གིས་དག་པའི་ཆོས་ནི་བསྟན་པར་བྱ། ཞེས་དམ་ཚིག་གསུམ་བཟུང་བ་སྟེ། འདི་ཕྱིན་གྱི་རྣལ་འབྱོར་གྱི་དབང་ཡོངས་སུ་རྫོགས་པ་ལྷག་དང་བཅས་པ་ཐོབ་པར་འགྱུར་ཚུལ་གོང་དུ་བཤད་ཟིན་ལ། མཁས་པ་ཆེན་པོ་ཡིད་བཟང་རྩེ་པས་ནི། རྗེས་གནང་འདིས་སྒོའི་སློབ་དཔོན་དུ་དབང་བའི་ཆེད་ཡིན་ནོ་ཞེས་གསུངས་སོ། །བྱིས་འཇུག་གི་དབང་འདི་དག་རྒྱུད་སྡེ་གཞན་དུ་རིག་པའི་དབང་གི་དོན་ཅན་དུ་བཤད་གདའ་ལ། དེ་ལྟ་ན་བཞི་བརྒྱ་ལྔ་བཅུ་པར། རྡོ་རྗེ་སློབ་དཔོན་གྱི་དབང་ལ་རིག་པའི་དབང་ལྔ་ག་སླར་ཡང་བསྐུར་བར་བཤད་པ་དང༌། ནག་པོ་སྤྱོད་པས་མཛད་པའི་མཱ་ཡཱའི་དཀྱིལ་ཆོག་དང༌། ཛ་ཡ་སེ་ནས་མཛད་པའི་མཁའ་འགྲོ་རྒྱ་མཚོའི་དཀྱིལ་ཆོག་ལས། གསང་དབང་གི་སྐབས་སུ་རིག་པའི་དབང་ལྔ་བསྐུར་བར་བཤད་པ་དང༌། སློབ་དཔོན་ཆེན་པོ་ས་ར་ཧས་ཐོད་པའི་དཀྱིལ་ཆོག་དུ་ཤེས་རབ་ཡེ་ཤེས་ཀྱི་སྐབས་སུ་རིག་པའི་དབང་ལྔ་བསྐུར་བར་བཤད་པ་ལྟར།
འདིར་ཡང་བྱིས་འཇུག་གི་དབང་བདུན་ནི་གནས་སྐབས་གོང་མར་བསྐུར་བ་ཡོད་དོ་ཞེ་ན། ཀུན་མཁྱེན་བུ་དང༌། བོ་དོང་ཕྱོགས་རྒྱལ་བ་སོགས་ཀྱི་བྱིས་འཇུག་གི་དབང་བདུན་གཞན་དུ་མི་བསྐུར་ཡང༌། ཐམས་ཅད་མཁྱེན་པ་ཀརྨ་པ་རང་བྱུང་རྡོ་རྗེས། རྒྱུད་འཆད་པའི་དོན་གྱི་རྡོ་རྗེ་སློབ་དཔོན་གྱི་དབང་བསྐུར་བ་འཆད་པ་ན། རྣམ་རྒྱལ་གྱི་ཁྲུས་བྱ་བར་བཤད་པའི་ཤུགས་ཀྱི་རྡོ་རྗེ་དྲིལ་བུ་སོགས་དབང་བདུན་རྫོགས་པར་བསྐུར་བར་མཛད་པའང་ཆེས་ལེགས་ཏེ། རྒྱུད་སྡེ་གཞན་དུ་གོང་མ་རྣམས་རིག་དབང་བསྐུར་བ་དེ་གོང་མ་ལས་རིག་དབང་གི་ནུས་པ་མཐུ་ཆེ་བར་བཞིན། འདིར་ཡང་བྱིས་འཇུག་གི་དབང་བདུན་གྱི་རྟོགས་པའི་མཐུ་ཆེ་བ་ཉིད་ཀྱི་ཕྱིར་ཏེ། བསྐྱེད་རྫོགས་འདས་མ་འདས་གཉིས་ཀར་གྱི་སློབ་དཔོན་གྱི་བྱ་བ་ལ་འཇུག་པའི་སྒོ་ཆེས་ཆེར་ཡངས་པར་བྱས་པའི་ཕྱིར་ཤིན་ཏུ་ལེགས་པར་འགྱུར་བའང་འོག་ནས་ཀྱང་འཆད་ལ། རྒྱུད་སྡེ་གཞན་ལ་དབང་གི་མཐར་བསྟན་གྱི་རྡོ་རྗེ་སློབ་མར་འོས་པའི་ཆོ་ག་དང༌། རྡོ་རྗེ་སློབ་དཔོན་དུ་འོས་པའི་ཆོ་ག་བྱ་བ་ཡན་ལག་ཡོངས་སུ་རྫོགས་པར་གྱིས་ཤིག་པའི་སྔགས་དབང་བརྟུལ་ཞུགས་ལུང་བསྟན་དབུགས་དབྱུང་རྣམས་ལས། བྱིས་འཇུག་གི་མིང་དབང་གི་སྐབས་འགྲེལ་ཆེན་ལས། ཁྱོད་ནི་རྡོ་རྗེ་ཆེ་གེ་མོ་ཞེས་བྱས་ནས་ལུང་བསྟན་པར་བྱའོ། །ཞེས་དང༌།
རྗེས་གནང་དབང་ནི་རྫོགས་པའི་བྱང་ཆུབ་དཔལ་མོ་ཆོས་ཀྱི་འཁོར་ལོ་བསྐོར་ཞིང་ཆོས་ནི་སྟོན་པའོ། །ཞེས་པའི་ལུང་བསྟན་དང༌། བྱང་ཆུབ་བརྙེས་ནས་ཆོས་འཁོར་བསྐོར་བར་རྗེས་སུ་གནང་བའི་ལུང་བསྟན་བྱ་དང་རྗེས་སུ་གནང་བྱའི་སངས་རྒྱས་ཀྱི་བྱ་བ་ཐམས་ཅད་རྫོགས་པར་དེ་ཁྱོད་སྒྲུབ་པར་འོས་སོ་ཞེས་བརྗོད་པའི་སངས་རྒྱས་དེ་བྱིས་འཇུག་གི་དབང་ནུས་དང་སྦྱར་ན་རྣལ་འབྱོར་རྒྱུད་ཕྱིན་གྱི་སངས་རྒྱས་ལས་ལྷག་པ་དེས་སྒྲུབ་མི་ནུས་པས་རྣལ་འབྱོར་རྒྱུད་ཙམ་གྱི་སངས་རྒྱས་ཀྱི་དབང་དུ་བྱས་པ་ཡིན་ནམ། རྒྱུད་འདིའི་སངས་རྒྱས་ཀྱི་དབང་དུ་བྱས་པ་ཡིན་སྙམ་ན། དེ་ལ་བདག་གི་རྗེ་བཙུན་ཡབ་རྗེ་རས་ཆེན་གྱི་ཞལ་ནས། འདིའི་ལུང་བསྟན་དང་རྗེས་སུ་གནང་བྱའི་སངས་རྒྱས་དེ་ལ་ཉིང་དགོས་དང་དགོས་པའི་དབང་གཉིས་སུ་ཕྱེ་ནས་ཉིང་དགོས་རྒྱུད་འདིའི་དབང་དུ་བྱས་ལ། དགོས་པའི་བྱ་བ་དང་འབྲེལ་བའི་དབང་དུ་བྱས་ན་རྣལ་འབྱོར་རྒྱུད་ཙམ་གྱི་སངས་རྒྱས་ཀྱི་དབང་དུ་བྱས་པ་ལའང་མི་འགལ་ཞིང༌།
དེས་ན་རྒྱུད་འདིར་འཇིག་རྟེན་པའི་བུམ་གསང་གི་མཐར་མཐའ་རྟེན་དེ་དག་བྱིན་ན་ཕ་རྒྱུད་ཀྱི་སངས་རྒྱས་དང༌། འཇིག་རྟེན་པའི་གསུམ་པ་དང༌། བཞི་པའི་རྗེས་སུ་བྱིན་ན་མ་རྒྱུད་ཀྱི་སངས་རྒྱས་དང་འབྲེལ་བར་འགྱུར་ལ། སྤྱིར་རྒྱུད་སྡེ་རྣམས་ལས་མཐར་རྟེན་རྣམས་རིགས་ལྔའི་མཐའ་དང༌། བུམ་དབང་གི་མཐར་དང༌། དབང་བཞི་པོ་སོ་སོའི་མཐར་དང༌། བཞི་ཀ་རྫོགས་པའི་མཐར་འབྱུང་བ་རྣམས་ལས་རིག་དབང་གི་མཐར་བྱེད་པ་ནི་དབང་དེ་ཙམ་ལས་ལྷག་པར་བསྐུར་བྱ་མེད་པ་བྱ་སྤྱོད་ཙམ་གྱི་དབང་དུ་བྱ་བ་དང༌། ཡང་པས་ནི་བྱང་ཆུབ་ཙམ་ལས་ཡང་དག་པར་རྫོགས་པའི་སངས་རྒྱས་ཕྱིར་མི་ལྡོག་དོན་དུ་མི་གཉེར་བ་ལ་རིག་དབང་གི་རྗེས་སུ་བརྟུལ་ཞུགས་ཙམ་སྟེར་གྱི། ལུང་བསྟན་དབུགས་དབྱུང་མི་བྱའོ་ཞེས་འཆད་ལ། བུམ་དབང་གི་མཐར་བྱེད་པ་ནི་རྡོ་རྗེ་སློབ་དཔོན་གྱི་བུམ་དབང་གི་མཐར་ཡིན་ན་ཆེར་འབྲེལ་ཏེ། སློབ་དཔོན་གྱི་དབང་ཐོབ་ནས་དབང་གོང་མ་ལ་མི་འཇུག་མི་སྲིད་པའི་དབང་དུ་བྱས་ལ། དབང་བཞི་སོ་སོའི་མཐར་མཛད་ན་ཡང་དབང་དེ་དག་གི་བྱ་བ་དང་འབྲེལ་ཞིང་ཐམས་ཅད་ཀྱི་མཐར་མཛད་ཀྱང་དེའི་བྱ་བ་ཡོངས་སུ་རྫོགས་པའི་ཆོ་ག་ཡིན་པས་འགལ་བ་མེད་དོ། །གཉིས་པ་ནི། དབང་གོང་མའི་རྟེན་དུ་གྱུར་པའི་དབང་བདུན་འདོགས་བཅས་བསྐུར་རྗེས་སུ་བསྒྲགས་པ་ཡིན་ནོ། །
ཞེས་པའི་ཆོས་དེ་ཡིན་ལ། བསྒྲག་བྱའི་དམ་ཚིག་ནི།
ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག །
རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པདྨའི་རིགས་ཉིད་ལ་ཡང་གཞན་གྱི་བུད་མེད་དབྲོག །
ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། 
གཡུང་མོ་ལ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་མཁའ་ཡི་པདྨར་སྨད་མི་བྱ། །
སེམས་ཅན་དོན་གྱི་སླད་དུ་ནོར་དང་བཅས་པའི་ལུས་ནི་སྦྱིན་པར་བྱ་སྟེ་ཁྱོད་ཀྱིས་བསྲུང་མི་བྱ། །
རིགས་ཀྱི་བུ་ཀྱེ་སངས་རྒྱས་ཉིད་དུ་འགྱུར་བ་གཞན་དུ་མཐའ་ཡས་བསྐལ་པ་མིན་པས་རྒྱལ་བས་གསུངས། །
ཞེས་འབྱུང་བ་ལ་དྲང་ངེས་ཀྱི་བཤད་ཚུལ་གཉིས་ལས། དང་པོ་རྡོ་རྗེའི་རིགས་ལ། སྔོན་དང་ཕྱི་མའི་མཐའ་རིག་པས་ཇི་སྲིད་འཚོ་བར་མཚམས་མེད་ལྔ་སོགས་ལས་མི་དགེ་བ་བྱེད་པ་ཅན། ཞི་སོགས་ཀྱི་ལས་ཀྱིས་གདུལ་བར་མ་ནུས་པ་རྣམས་སྔགས་སྒྲུབ་པའི་སྔགས་དང༌། མི་བསྐྱོད་པའི་ཏིང་ངེ་འཛིན་གྱིས་ཁ་སྦྱོར་ཕྱེ་ལ་ངེས་པར་བསད་པར་བྱ་བ་དང༌། རལ་གྲིའི་རིགས་ལ། ལྟ་བ་ངན་པས་རྒྱུད་དཀྲུགས་ཏེ་ལམ་མ་ཡིན་པར་ལྟུང་བ་བདེན་པར་སྨྲས་ཀྱང་ཡིད་མི་གཏོད་པ་རྣམས་ཆོས་མ་ཡིན་པ་ལས་བཟློག་པའི་སླད་དུ་རྫུན་སྨྲ་བ་དང༌། རིན་པོ་ཆེའི་རིགས་ལ་ནོར་ལ་སྲེད་ཅི་བརྐམ་པས་བརྒྱུད་བཅིངས་པ་དག་ཡི་དྭགས་ཀྱི་འགྲོ་བ་ལས་བཟློག་པའི་སླད་དུ་མ་བྱིན་པར་བླངས་ལ་ཕྲོགས་ནས། དེ་ཉིད་ཀྱིས་ཚོགས་ཀྱི་སླད་དུ་གཞན་ལ་བྱིན་པ་དང༌། པདྨའི་རིགས་ལ་བུ་མེད་ལ་སྲེད་ཅིང་ཆགས་པས་དུད་འགྲོར་སྐྱེ་བ་ལྡོག་པའི་དོན་དུ་བུད་མེད་དབྲོག་པ་དང༌། འཁོར་ལོའི་རིགས་ལ་རིགས་ཀྱི་དྲེགས་ཤིང་ང་རྒྱལ་བ་གཞིག་པའི་སླད་དུ་ཆང་དང་ཤ་ལྔ་བདུད་རྩི་ལྔ་རྣམས་བསྟེན་པ་དང༌། གྲི་གུག་གི་རིགས་ལ་ལས་རྒྱའི་དངོས་གྲུབ་ཀྱི་སླད་དུ་བུད་མེད་རྣམས་ལ་མི་སྨད་ཅིང་གཏོང་བ་ཆེན་པོ་རང་གི་ལུས་སྦྱིན་པར་བཏང་བར་བྱ་བ་རྣམས་སོ། །
འདི་དག་ཀྱང་དངོས་སུ་སྤྱོད་པའི་དུས་ཀྱི་གནས་སྐབས་ཏིང་ངེ་འཛིན་གྱི་ཡན་ལག་ལ་བསྟེན་ཏེ་མངོན་ཤེས་ལྔ་ཐོབ་པ་ལ་སོགས་པའི་གྲུབ་པ་ཐོབ་པ་རྣམས་ཀྱི་དབང་དུ་བྱས་ནས་གསུངས་པ་སྟེ། མངོན་ཤེས་མ་ཐོབ་པར་ཞི་རྒྱས་དབང་དགུག་མ་གཏོགས། སྲོག་གཅོད་སོགས་དྲག་པོའི་ལས་མི་བྱ་བར་གསུངས་པས། གྲུབ་པ་ཐོབ་པ་རྣམས་ཀྱི་དངོས་དང༌། ལས་དང་པོ་པ་རྣམས་ཀྱི་བསམ་པའི་སྒོ་ནས་དང༌། རྣལ་འབྱོར་པ་རྣམས་ཀྱི་ཇི་ལྟར་རིགས་པའི་བློ་ཚོད་དང་སྦྱར་ཏེ་བྱ་བ་ཡིན་ནོ། །འདི་ལ་ལུགས་སོགས་གཏོང་བ་ནི་བསོད་ནམས་ཀྱི་ཚོགས་དང༌། བུད་མེད་ལ་མི་སྨད་པ་ཚུལ་ཁྲིམས་ཀྱི་ཚོགས་དང༌། བདུད་རྩི་ལྔ་པོ་བསྟེན་པ་ཡེ་ཤེས་ཀྱི་ཚོགས་ཀྱི་དོན་དུ་གསུངས་སོ། །
གཉིས་པ་ངེས་དོན་གྱི་སྲོག་ནི།
རོ་རྐྱང་གི་རླུང་ཡིན་ལ་དེ་བསད་པ་ནི་དབུ་མར་འགོག་པ་སྟེ། དབུ་མར་སྲོག་རེངས་པ་མཐར་ཐུག་གཙུག་གཏོར་དུ་རླུང་སེམས་བརྟན་པ་ལ་བྱ་ཞིང༌། དེས་ཁུ་བ་རང་བྱུང་སྟེང་དུ་བགྲོད་པ་སྟེ། དངོས་ས་བཅུ་གཉིས་པ་དང། རྗེས་མཐུན་པ་ལས་དང་པོ་པས་ཁུ་བ་སྟེང་དུ་འཆིང་བ་ལ་བསླབ་བོ། །བདེན་པའི་ཚིག་ནི་མཐའ་གཅིག་ཏུ་གནས་པ་རིས་བཅས་གཉིས་ཆོས་རྣམས་ཡིན་ལ། འདིར་བདེན་པ་མིན་པ་ནི་རིས་མེད་རབ་ཏུ་མི་གནས་པའི་ཚིགས་གསུང་རྣམ་པ་ཐམས་ཅད་པ་སྙིང་གར་གཞོམ་དུ་མེད་པའི་རང་སྒྲའི་ངོ་བོར་གནས་པ་སྟེ། དངོས་ས་ལྔ་པ་དང་དྲུག་པ་ཡིན་ལ། ལས་དང་པོ་པས་གཞོམ་མེད་ཀྱི་རང་སྒྲ་ཐོས་པའི་ཐབས་སོར་སྡུད་སྒོམ་པའོ། །གཞན་ནི་རྡོ་རྗེ་སེམས་དཔའམ་སྟེ། དེའི་དོན་ནི་རིན་པོ་ཆེ་དང་མཚུངས་པའི་འགྱུར་མེད་ཀྱི་བདེ་བ། གང་ལས་དབྲོག་ན། གཉིས་སྣང་ལས་ཕྲོགས་ནས། སྟོང་གཟུགས་དང་གཉིས་མེད་དུ་བྱ་བ། མགྲིན་པར་ཁུ་བ་བརྟན་པ་དངོས་ས་བརྒྱད་པ་ལ་ཡིན་ཀྱང༌། ལས་དང་པོ་པས་མི་འགྱུར་བའི་བདེ་ཆེན་གྱི་ལམ་སྒོམ་པའོ། །གཞན་གྱི་བུད་མེད་སྟོང་གཟུགས་ཕྱག་རྒྱ་ཆེན་པོ་ཡིན་ལ། འཕྲོག་པ་ནི་དེ་མངོན་སུམ་དུ་བྱེད་པ་སྟེ་དཔྲལ་བར་ཁུ་བ་བརྟན་པ་དངོས་ས་དགུ་པ་བཅུ་པ་གཉིས་དང༌། ལས་དང་པོ་པས་སྟོང་གཟུགས་ཀྱི་ལམ་ལ་བསླབ་པའོ། །
ཆང་ནི་ལྷན་ཅིག་སྐྱེས་པའི་དགའ་བ། སྒྲོན་མེ་ནི་ངེས་པའི་དོན་གྱི་རྣམ་པར་བཞག་པའི་དབང་པོ་ལྔ། བདུད་རྩི་ལྔ་ནི་སངས་རྒྱས་ལྔའི་དགོངས་པའི་སྐད་ཀྱིས་གསུངས་པ་ཡིན་ལ། བཟང་པོའི་ཡུལ་ནི་རྣམ་པ་གཞན་པའི་ཡུལ་གཟུགས་སོགས་ལྔ་སྟེ་བཤང་གཅི་ཁུ་བའི་དྭངས་མ་ལྟེ་བར་ལུགས་ལྡོག་ཏུ་བརྟན་པ། དངོས་ས་གསུམ་པ་བཞི་པ་དང༌། ལས་དང་པོ་པས་སོར་བསམ་གྱི་ལམ་ལ་བསླབ་བོ། །མི་འགྱུར་བའི་བདེ་བའི་རྒྱུར་མཁའི་པདྨར་སྲུབ་པ་ལས་ཁུ་བ་མི་འཕོ་བ་ཚངས་པར་སྤྱོད་པའི་སྡོམ་པ་ལ་གནས་པས་གསང་བའི་འཁོར་ལོར་ཁུ་བ་བརྟན་པ་ས་དང་ལས་དང་པོ་པས་བྱེད་ཅིངས་ཀྱི་སྦྱོར་བས་རྡོ་རྗེ་བྱང་སེམས་གསང་བར་བརྟན་པ་ལ་བསླབ་ཅིང༌། བུ་དང་ཆུང་མ་སོགས་དང་ལྷན་ཅིག་རང་གི་ལུས་ཀྱང་བཏང་བར་བྱ་སྟེ། དྲང་ངེས་ཀྱི་ཚུལ་འདི་ནི་ངེས་པར་འདའ་བྱ་མ་ཡིན་པའི་ཚུལ་གྱིས་བསྲུང་བར་བྱ་ལ། འདི་དང་མི་ལྡན་ན་སངས་རྒྱས་ཉིད་དུ་བསྐལ་པར་འབད་ཀྱང་མི་འགྱུར་རོ། །ཞེས་ཤེས་པར་བྱའོ། །
གཉིས་པ་སྡོམ་པ་ཐམས་ཅད་ཀྱི་རྩ་བ་རྩ་ལྟུང་བཅུ་བཞི་བསྲུང་ཚུལ་ནི།
ལྷག་པར་ཡང་དམ་ཚིག་ཐམས་ཅད་ཀྱི་གཙོ་བོ་རྩ་ལྟུང་བཅུ་བཞིས་མ་གོས་པ་ལ་བསླབ་དགོས་པས། དེ་ཡང་རྩ་ལྟུང་བཅུ་བཞིར་གྲངས་ངེས་པའི་ཚུལ་དང༌། བཅུའི་ངོ་བོ་བཤད་པ་དང༌། དང་པོ་ནི་དམ་ཚིག་བསྲུང་བྱ་མཐའ་ཡས་པ་དག་ལས། གཙོ་བོ་བཅུ་བཞིར་བསྡུས་པའི་རྒྱུན་མཚན་བླ་ན་མེད་པའི་རྡོ་རྗེ་ཐེག་པ་བ་རྣམས་ཀྱི་ལམ་གྱི་ལུས་སྤྱིར་བསྡུས་ནས་ངེས་པར་ཉམས་སུ་ལེན་དགོས་པ་ནི། ཇི་སྐད་དུ།
དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། །
དེ་ཡི་བཀའ་ལས་འགོངས་པས་གཞན་དུ་འགྱུར་ཏེ་ངེས་པར་དེ་བཞིན་སྤུན་ལ་ཁྲོས་པ་གསུམ་པའོ། །
བྱམས་པ་བཏང་བས་བཞི་པར་འགྱུར་ཏེ་བྱང་ཆུབ་སེམས་ནི་རབ་ཏུ་ཉམས་པ་ལས་ཀྱང་མདའ་རུ་འགྱུར། །
དྲུག་པ་གྲུབ་པའི་མཐའ་ལ་སྨོད་པའོ་རི་བོ་དག་ཀྱང་མ་སྨིན་མི་ལ་གསང་བ་བྱིན་ལས་སོ། །
ཕུང་པོ་ཉོན་མོངས་པ་ལས་ཀླུ་རུ་འགྱུར་ཏེ་སླར་ཡང་དགུ་པ་དག་པའི་ཆོས་ལ་མ་དད་གང༌། །
སྒྱུ་ཡི་བྱམས་པ་དང་ནི་མིང་སོགས་བྲལ་བ་བདེ་བ་སྟེར་ལ་རྟོག་པ་ཕྱོགས་དང་དྲག་པོའོ། །
དག་པའི་སེམས་ཅན་དག་ལ་སྐྱོན་བརྗོད་པ་ལས་ཉི་མའོ་དམ་ཚིག་ཐོབ་པ་གཏོང་བ་ལས་ཀྱང་གཞན། །
བུད་མེད་ཐམས་ཅད་ལ་སྨོད་ངེས་པར་མ་ནུར་འགྱུར་ཏེ་རྡོ་རྗེ་ཐེག་པར་གནས་པ་རྣམས་ལའོ། །
ཞེས་ཏེ་རྡོ་རྗེ་ཐེག་པར་གནས་པ་ནི་གསང་སྔགས་ལ་མོས་ཤིང་དཀྱིལ་འཁོར་དུ་ཞུགས་ཏེ་སྡོམ་པ་དང་དམ་ཚིག་བཟུང་ཞིང་དབང་ཐོབ་པ་ལ་བྱའོ། །འདི་དག་ལམ་གང་དང་གང་གི་མི་མཐུན་ཕྱོགས་སུ་གཞན་ཚུལ་ཡང༌།
རྩ་ལྟུང་དང་པོ་གསུམ་ནི།
སྐྱབས་འགྲོའི་མི་མཐུན་པའི་ཕྱོགས་སྟེ། རྒྱུད་འདིར་འདོད་པའི་དངོས་གྲུབ་དབང་བཞི་པའི་ཡེ་ཤེས་དེ་མངོན་པར་འདོད་པ་པོས། དཀོན་མཆོག་གསུམ་སྤྱི་ལ་སྐྱབས་སུ་སོང་བ་ཙམ་གྱིས་མི་ཆོག་གི་རང་ལ་དངོས་གྲུབ་ཀྱི་བཀའ་དྲིན་མཛད་པ་པོ་དཔལ་ལྡན་བླ་མ་དོན་དམ་པའི་དཀོན་མཆོག་གསུམ་དུ་གནང་བ་ལ་སྐྱབས་སུ་འགྲོ་དགོས་པས། རྒྱུད་ལས།
སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་བའི་ཆེད་དུ་སྐྱབས་སུ་འགྲོ་བྱ་སྟེ། །
འདིར་ནི་སངས་རྒྱས་གཙུག་ལག་ཁང་ན་བཞུགས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང༌། །
དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་སྟེར་བ་མིན། །
ཞེས་འབྱུང་བའི་ཕྱིར། དེའི་དབང་དུ་བྱས་ཏེ། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་པ་ཡི་གཞི་ལ་ཆོས་ནི་དེ་ཡི་བསྟན་པའོ། །དགེ་འདུན་གང་ཞིག་དེར་གནས་རབ་ཏུ་དགའ་བའི་ཐུགས་ལྡན་སེམས་ཅན་ཀུན་ལ་རྗེས་སུ་བརྩེ་བ་སྟེ། དེ་འདིར་རྣམ་བཞིར་རྣམ་པ་གཉིས་གསུངས་སླར་ཡང་འདིར་ནི་ཉན་ཐོས་པ་དང་བླ་ན་མེད་པའོ། །ཞེས་གསུངས་པས། བླ་མ་སངས་རྒྱས་དངོས་ཡིན་ཏེ་དེའི་ཐུགས་དཀྲུགས་པ་དང༌། དེའི་བཀའ་སྨིན་གྲོལ་གྱི་ལམ་འཁོར་བཅས་ཀྱི་ཆོས་དེ་ལས་དགོངས་པ་དང༌། སློབ་དཔོན་དེས་དབང་བསྐུར་བ་ལ་སོགས་པས་བསྡུས་པའི་དམ་ཚིག་གི་སྤུན་ལ་ཁྲོས་པ་སྟེ་རྩ་ལྟུང་དང་པོ་གསུམ་མོ། །བཞི་པ་བྱམས་པ་བཏང་བ་ནི་བྱམས་པ་སྤྱི་ཙམ་ལ་མི་བྱའི་སེམས་ཅན་ཐམས་ཅད་ལ་མཐར་ཐུག་གི་བྱང་ཆུབ་ལ་འགོད་པར་འདོད་པའི་བསམ་པ་བྱང་ཆུབ་ཀྱི་སེམས་ཀུན་རྫོབ་པའི་བློའི་རྣམ་པའི་མི་མཐུན་པའི་ཕྱོགས་དང༌། ལྔ་པ་ཀུན་ད་ལྟ་བུ་བྱང་ཆུབ་ཀྱི་སེམས་ཉམས་པ་ནི་ཡེ་ཤེས་ཀྱི་སྐུའི་ཉེར་རྒྱུ་ཚུལ་ཁྲིམས་ཀྱི་ཚོགས་འཛག་པ་མེད་པའི་སྡོམ་པ་ནང་གི་བྱང་ཆུབ་ཀྱི་སེམས་ཀུན་ད་ལྟ་བུའི་མི་མཐུན་པའི་ཕྱོགས་ཏེ། གཉིས་ཀའང་བསམ་པ་བྱང་ཆུབ་ཀྱི་སེམས་སོ། །དྲུག་པ་གྲུབ་པའི་མཐའ་ལ་སྨོད་ན་ངེས་པའི་དེ་ཁོ་ན་ཉིད་ཐ་དད་དུ་འགྱུར་བས། ཐེག་པ་ཐམས་ཅད་ཚུལ་གཅིག་པའི་སྒོར་ཉམས་སུ་ལེན་པའི་མི་མཐུན་པའི་ཕྱོགས་དང༌། བདུན་པ་མ་སྨིན་པའི་མི་ལ་གསང་བ་བསྒྲགས་ན་གསང་སྔགས་ཀྱི་སྒྲ་དོན་ཉམས་ཤིང༌། དབང་བསྐུར་ཐམས་ཅད་ཀྱི་སྔོན་དུ་གསང་བར་གདམས་པ་གསུངས་པའི་ཕྱིར་དབང་བཞི་སྤྱིའི་མི་མཐུན་པའི་ཕྱོགས་སོ། །བརྒྱད་པ་ཕུང་པོ་ཀུན་འབྱུང་སྤང་བྱ་གཙོ་བོར་གཟུང་ནས་སྨྱུང་གནས་ལ་སོགས་པས་ཚར་བཅད་ན་བུམ་དབང་གིས་ལུས་ཀྱི་ཚོགས་པ་སངས་རྒྱས་ཡབ་ཡུམ་གྱི་རིགས་ཅན་དུ་མཛད་པའི་ཕྱིར་བུམ་དབང་གི་མི་མཐུན་པའི་ཕྱོགས་དང༌། དགུ་པ་ཕྱག་རྒྱའི་གསང་གནས་མཚོན་བྱེད་དུ་བྱས་ནས་ཟུར་གསུམ་གྱི་ཆོས་ཐམས་ཅད་རྣམ་པར་ཐར་པའི་སྒོ་གསུམ་དུ་ངེས་པར་མཛད་པས། དག་པའི་ཆོས་སྤྱི་དོན་གྱི་སྟོང་པ་ཉིད་ལ་མ་དད་པ་ནི་གསང་དབང་གི་མི་མཐུན་པའི་ཕྱོགས་དང༌། བཅུ་པ་ནི་ཤེས་རབ་ཡེ་ཤེས་ཀྱི་དབང་གི་དུས་སུ་ཕྱག་རྒྱའི་ལམ་ལ་བསྔགས་ཤིང༌། ཕྱག་རྒྱ་དེའི་རྐྱེན་གྱིས་བླ་མར་བལྟས་ཏེ། ལྷན་ཅིག་འགྲོགས་པ་ནའང་བཤང་གཅི་ཟ་བ་དང་བྷ་གར་འོ་བྱེད་པ་ལ་སོགས་ཀྱིས་བསྟེན་དགོས་པར་གསུངས་པ་ལ། ཁ་ལ་གཞན་དུ་བྱེད་ཅིང་སྙིང་ལ་གཞན་དུ་སེམས་པའི་སྒྱུའི་བྱམས་པ་ནི་ཤེས་རབ་ཡེ་ཤེས་ཀྱི་མི་མཐུན་པའི་ཕྱོགས་དང༌། བཅུ་གཅིག་པ་ནི། དབང་བཞི་པའི་སྐབས་སུ་རྣམ་པ་ཐམས་ཅད་པའི་སྟོང་པ་ཉིད་གཟུགས་ལ་བརྟེན་ནས་མི་འགྱུར་བའི་བདེ་བ་དཔེ་ཟླ་ཐམས་ཅད་དང་བྲལ་བ་ལ་འཐོབ་པར་གསུངས་པ་ལ། དེ་ལས་གྲོལ་བ་གཞན་དུ་རྟོག་ཅིང་ཡིད་གཉིས་ཟ་བ་ནི་བཞི་པའི་མི་མཐུན་པའི་ཕྱོགས་དང༌། དེ་ནས་ལྷག་མ་གསུམ་ནི་དངོས་སུ་སྤྱོད་པ་ལ་ཞུགས་པའི་མི་མཐུན་པའི་ཕྱོགས་ཏེ། རྩ་ལྟུང་བཅུ་བཞི་པའི་ཡུལ་དེ་ལ་ཡང་དག་པའི་སེམས་ཅན་ནི། དེ་ཁོ་ན་ཉིད་ཐོབ་པའི་ཡེ་ཤེས་དང་ལྡན་ཡང༌། ཕྱི་རོལ་ཏུ་ཉན་ཐོས་པའམ་ཞི་བ་པའམ་གཅེར་བུ་པའམ་ཟ་བྱེད་པ་སོགས་ཀྱི་ཀུན་སྤྱོད་སྤྱོད་པ་བྱེད་པ་རྣམས་ཡིན་ཞིང༌། དེ་དག་ལ་སྐྱོན་བརྗོད་ན་དམ་ཚིག་ཉམས་སོ་ཞེས་བྱ་ལ། ལས་དང་པོ་པས་ཀྱང་དེ་ལ་སྨོད་ན་ཕྱི་ནས་བདག་ཉིད་སྤྱོད་པ་ལ་འཇུག་པའི་གེགས་བྱེད་དོ། །རྩ་ལྟུང་བཅུ་གསུམ་པ་ནི་སྤྱོད་པའི་དུས་སུའམ། ལས་དང་པོ་པས་ཚོགས་འཁོར་གྱི་དུས་སུ་ཕྱི་ནང་གི་དམ་ཚིག་གི་རྫས་ཁམས་སོ་དྲུག་གི་རིགས་ཀྱིས་བསྡུས་པ་རྣམས་ལ་ཡིད་གཉིས་ཟ་བ་ནི་སྤྱོད་པའི་དངོས་ཀྱི་མི་མཐུན་པའི་ཕྱོགས་ཏེ། ཇི་སྐད་དུ།
སུམ་ཅུ་རྩ་དྲུག་གི་རིགས་ཀྱི་དབྱེ་བས་ས་ཡི་སྲིད་པ་ལ་གནས་ས་སྤྱོད་མཁའ་ལ་སྤྱོད་རྣམས་ཀྱི། །
རིགས་སུ་གྱུར་པའི་དམ་ཚིག་མཐའ་དག་རྣམས་ནི་མཆོད་པའི་དུས་སུ་རྣལ་འབྱོར་པ་ཡིས་བཟའ་བར་བྱ། །
རྨོངས་པས་གཏི་མུག་དག་ལས་གལ་ཏེ་སྤངས་ན་མི་ཡི་བདག་པོ་མྱུར་དུ་ཉམ་པར་འགྱུར། །
ཞེས་གསུངས་པ་དེ་ཡིན་ནོ། །རྩ་ལྟུང་བཅུ་བཞི་པ་ནི་སྤྱོད་པའི་ཚོགས་འཁོར་གྱི་དུས་སུ། ཇི་སྐད་དུ།
བུ་མོ་རྒན་མོ་དར་མ་རྣམས་དང་ལུས་ནི་དྲི་མ་དང་བཅས་བྲམ་ཟེ་མོ་དང་རྒྱལ་རིགས་སོ། །
རྗེ་མོ་དམངས་མོ་མཐར་སྐྱེས་རྣམས་སམ་མིག་ལག་དང་བྲལ་རྣ་བ་མཆུ་དང་སྣ་ནི་ཆད་པ་རྣམས། །
མཐའ་དག་བྱང་ཆུབ་རྒྱུ་རུ་ཤེས་རབ་ཐབས་ཀྱིས་མཆོད་པར་བྱ་སྟེ་རྒྱལ་པོ་བློན་པོ་སྙིང་རྗེ་དང༌། །
བཅས་པའི་ཐུགས་ལྡན་དྲི་མ་དག་དང་རྣམ་པར་བྲལ་ཞིང་བྱང་ཆུབ་སྤྱོད་པ་རྗེས་སུ་གནས་པའོ། །
ཞེས་གསུངས་པ་ལྟར། ན་ཚོད་དང་ཡན་ལག་ཉམས་པ་ལ་སོགས་པ་སྤང་མཉམ་པ་ཉིད་ཀྱིས་བསྟེན་པར་འོས་པ་ལས་མ་བསྟེན་ན་ཉེས་པར་འགྱུར་ཏེ། ལས་དང་པོ་པས་དངོས་སུ་ཡུལ་བདམས་ཏེ་མི་བསྟེན་ཀྱང༌། བུད་མེད་ཀྱི་ཡུལ་ཐམས་ཅད་ལ་སྨོད་པར་མི་བྱ་སྟེ། བྱས་ན་རང་ཉིད་སྤྱོད་པ་ལ་འཇུག་པའི་གེགས་སུ་འགྱུར་རོ། །དེ་ལྟར་ན་བཅུ་བཞི་པོ་འདི་དག་ནི་དབང་ཡོངས་སུ་རྫོགས་པར་ཐོབ་པའི་རྡོ་རྗེ་ཐེག་པ་རྣམས་ཀྱི་དངོས་སུ་སྤང་བར་བྱ་སྟེ། དབང་གོང་མ་མངོན་དུ་འདོད་པའི་རྟེན་ཙམ་དུ་དབང་བདུན་སོགས་ཐོབ་པས་ནི་ཡིད་ཀྱི་སྡམ་བྱར་འགྱུར་ལ། དབང་བདུན་ཙམ་གྱི་ཚིམ་པའི་རིགས་ཅན་ལ་ནི་མ་ཡིན་ནོ། །
གཉིས་པ་རྩ་ལྟུང་བཅུ་བཞིའི་ངོ་བོ་བཤད་པ་ལ། རྩ་ལྟུང་དང་པོའི་ཡུལ། བླ་མ་དེ་ཡང་ཇི་ལྟ་བུ་ཞེ་ན། ཇི་སྐད་དུ།
དམ་ཆོས་ཀློག་དང་སྦྱིན་པ་དང༌། །
འཆད་བྱེད་མན་ངག་སྟོན་པ་དང༌། །
དབང་བསྐུར་བ་དང་དཀྱིལ་འཁོར་ལས། །
སློབ་དཔོན་རྣམ་པ་དྲུག་ཡིན་ནོ །
ཞེས་སློབ་དཔོན་ཤནྟི་པས། དགྲ་ནག་གི་འགྲེལ་པར་གསུངས་ཀྱང༌། འདིར་དཔལ་ལྡན་བླ་མ་དམ་པ་ཞེས་འབྱུང་སྟེ། དཔལ་ནི་བྷ་ཛ་དང་ཤྲི་ཉ་བསྟེན་པ་ལའོ། །ཞེས་པའི་དོན་གྱིས་ན། ངེས་པར་བསྟེན་པར་བྱ་བ་ཡིན་པ་དང༌།
ཞེས་གཉིས་སུ་མེད་པའི་ཡེ་ཤེས་ལ་བཤད་པས། དེ་དང་ལྡན་པའི་བླ་མ་གཞན་དོན་དུ་ཐུགས་འདྲེས་པས་རང་དོན་གྱི་དྲི་མ་དང་བྲལ་བ་ནི་དམ་པ་ཡིན་པ་ལ། དེས་ན་ཐུགས་དཀྲུགས་པ་ལའང་རང་དོན་དང་གཞན་དོན་གྱི་ཆེད་གཉིས་སུ་འགྱུར་བ་ལས། གཞན་གྱི་དོན་དུ་ཐུགས་གཅིག་ཏུ་གྱུར་པ་དེ་མི་དགེ་བའི་ལས་ཀུན་ནས་ཉོན་མོངས་ཀྱིས་བསླང་བ་དང་དངོས་སུ་བགྱིས་པས་ཐུགས་དཀྲུགས་པ་ནི་རྩ་ལྟུང་དང་པོ་ཡིན་ལ། དེ་ལ་ཡན་ལག་དྲུག་སྟེ། ཡུལ་བླ་མ་དམ་པ་ཡིན་པ། མི་དགེ་བ་སྤྱད་ན་དེ་མི་དགྱེས་པར་ཤེས་པ། ལས་ལུས་ངག་གི་རྣམ་པར་རིག་བྱེད་དུ་བླ་མའི་དངོས་སུ་ཐོན་པར་སྤྱད་པ། གཞན་གྱི་དོན་དུ་འགྱུར་བ་ལ་སོགས་པའི་དགོས་པ་མེད་པ། རང་དོན་དུ་ལྷུར་བླངས་པ། ཕྱིས་སྦྱང་བསམ་པ་མེད་པ་སྟེ་དེས་རྫོགས་སོ། །
གཉིས་པ་དེའི་བཀའ་ལས་འགོངས་པ་ནི།
བླ་མ་དེས་རང་ལ་མི་དགེ་བ་བཅུ་ལ་སོགས་པ་ལས་བཟློག་པའི་ཆེད་དུ་གདམས་པ་ལས་ལྐོག་ཏུ་མི་དགེ་བ་སྤྱད་པས་བཀའ་དེ་འགོངས་ན་རྩ་ལྟུང་དུ་འགྱུར་ཏེ། ཡན་ལག་བླ་མ་དམ་པ་ཡིན་པ། ལྐོག་ཏུ་མི་དགེ་བ་སྤྱད་ན་མི་དགྱེས་པར་ཤེས་པ། ལྐོག་ཏུ་ལུས་ངག་གིས་སྤྱད་པ། ཡན་ལག་ཕྱི་མ་གསུམ་མཚུངས་པ་ལས་རྫོགས་སོ། །
གསུམ་པ་སྤུན་ལ་ཁྲོས་པ་ནི།
ཡུལ་སྤུན་ལ་སྤྱིར་དུ་སེམས་ཅན་ཐམས་ཅད། ཉེ་བ་ཐེག་ཆེན་སེམས་བསྐྱེད་དང་ལྡན་པ། ཁྱད་པར་སྔགས་ཀྱི་ཐེག་པར་ཞུགས་ཤིང་སྔགས་སྡོམ་དང་ལྡན་པ། དེ་ལས་ཀྱང་བླ་མ་གཅིག་གིས་དབང་བཞི་རྫོགས་པར་བསྐུར་བ་ནི། རྡོ་རྗེ་སྤུན་ཏེ། རྒན་ནམ་གཞོན་ཀྱང་རུང་ཁྲོས་པ་མི་སྔགས་པ་བརྗོད་ན་རྩ་ལྟུང་དུ་འགྱུར་ལ། ཡན་ལག་ཡུལ་སྤུན་ལ་དེར་ངེས་པ། དེ་ལ་ཁྲོས་ན་མི་དགའ་བར་ཤེས་པ། ལུས་ངག་གིས་ཐོན་པར་ཁྲོས་པ། ཡན་ལག་ཕྱི་མ་གསུམ་མཚུངས་པ་ལས་འགྱུར་རོ། །
བཞི་པ་བྱམས་པ་བཏང་བའི་ཚུལ་ལ་བཞི་ལས།
ཆུ་ལ་རི་མོ་བྲིས་པ་ལྟ་བུ་དང༌། བྱེ་མ་ལ་རི་མོ་བྲིས་པ་ལྟ་བུ་དང༌། ས་གས་པ་ཆུའི་བགས་ཀྱིས་སྦྱར་བ་ལྟ་བུ་དང༌། རྡོ་ཆག་པའམ་ཤིང་ཏོག་ས་ལ་ལྷུང་བ་ལྟར་སླན་དུ་མེད་པ་ལྟ་བུའི་དུས་མྱུར་བུལ་རིམ་པར་བཏང་བ་རྣམས་ལས། འགའ་ཞིག་ཕྱི་མ་གཉིས་འདིའི་གཞིར་འཆད་ཀྱང་དོན་ལ་ཕྱི་མ་སླར་བཅོས་མེད་པ། སེམས་ཅན་གཅིག་གི་ཡུལ་ལ་ཡང་ཕན་ནམ་དུའང་མི་འདོགས་སྙམ་དུ་བྱང་ཆུབ་ཏུ་འགོད་པའི་སེམས་བཏང་ན་རྩ་ལྟུང་དུ་འགྱུར་ཏེ། ཡན་ལག་ཡུལ་སེམས་ཅན། དེ་ལས་ནམ་ཡང་ཕན་པར་མི་སེམས་པ། སླར་སྦྱང་བསམ་པ་མེད་པ་སྟེ་གསུམ་གྱིས་རྫོགས་སོ། །
ལྔ་པ་རྟེན་ཀུན་དེ་ལྟ་བུའི་བྱང་ཆུབ་ཀྱི་སེམས་ཉམས་པ་སྟེ། འགྲེལ་ཆེན་ལས།
དེ་ཁོ་ན་ཉིད་མི་ཤེས་པར་དབང་པོ་གཉིས་སྦྱོར་གྱི་བདེ་བས་སངས་རྒྱས་ཐོབ་པར་འདོད་པའི་བློས་ཁུ་བ་བཏང་ན་བདའ་སྟེ་རྩ་བའི་ལྟུང་བ་ལྔ་བར་འགྱུར་རོ། །ཞེས་འབྱུང་བས་རྩ་ལྟུང་གི་ངོ་བོ་བསྟན་ལ། ཡན་ལག་ཤེས་རབ་ཆེན་པོ་དེ་ཁོ་ན་ཉིད་མི་འགྱུར་བའི་བདེ་བ་མི་ཤེས་པ། འགྱུར་བའི་བདེ་བས་སངས་རྒྱས་ཐོབ་པར་འདོད་པ། གསང་དབང་གི་རྫས་དང་ཤེས་རབ་ཡེ་ཤེས་ཀྱིས་གཞན་ལ་དབང་བསྐུར་བའི་བདེ་བའི་རྐྱེན་མ་ཡིན་པ། བདུད་རྩི་རིལ་བུ་སོགས་ཀྱི་ཆེད་མ་ཡིན་པར་ཡན་ལག་ལྔས་རྩ་ལྟུང་དུ་འགྱུར་རོ། །
འོ་ན་ལས་རྒྱ་སོགས་ལ་བསྟེན་པས་རླུང་གི་རྣལ་འབྱོར་མ་བྱང་བ་དང༌། ཁྱིམ་པ་རྗེས་ཆགས་ཀྱི་རྣལ་འབྱོར་རིགས་རྒྱུད་འཇོག་པ་ཅན་སོགས་ཀྱང་རྩ་ལྟུང་དུ་འགྱུར་བས་མི་འཕོ་བ་ཁོ་ན་ལ་མ་བསླབས་ན་རྩ་ལྟུང་དུ་འགྱུར་རམ་སྙམ་ན། འདི་ལ་བོད་ཀྱི་དུས་འཁོར་ཕལ་ཆེ་བ་ན་རེ། བཤད་པ་དེ་ཁོ་ན་ལྟར་ཡིན་པར་བརྗོད་ཀྱང༌། ཁོ་བོའི་ཡབ་རྗེ་ཆེན་པོ་རྗེ་རས་པ་ཆེན་པོའི་ཞལ་སྔ་ནས། འདིར་ཁམས་གཏོང་བ་རྩ་ལྟུང་དུ་འཇོག་པའི་དགག་བྱའི་གཙོ་བོ་ནི། ལས་རྒྱ་ལ་བསྟེན་ནས་ཕ་མའི་རྒྱུད་ནས་འབྱུང་བའི་སངས་རྒྱས་ཙམ་ཐོབ་པས་ཆོག་ཤེས་པ་དགག་པའི་ཆེད་ཡིན་ལ། དགག་དགོས་དེ་ཁེགས་ན་བདེ་ཆེན་གྱི་ཡེ་ཤེས་ཀྱི་ཆེད་ཀྱི་ལས་རྒྱ་སོགས་རང་གཞན་གྱི་ཐབས་ལྡན་པས་བྱང་སེམས་ཅུང་ཟད་ལས་དང་པོ་པས་བཏང་བར་གྱུར་ཀྱང་རྩ་ལྟུང་དུ་མི་འགྱུར་ཏེ། ལས་ཡེའི་ཕྱག་རྒྱ་ལ་མ་བསྟེན་ན་མ་གཏོགས་གཡོ་འཛག་གི་བདེ་བ་ཡིན་པས་ཁྱབ་པ་རྒྱུད་འདིར་བསྟན་ཅིང༌། རྒྱུད་གཞན་ལས་ཀྱང་གསང་སྔགས་ཀྱི་རྣལ་འབྱོར་པ་ལས་དང་པོ་པ་མས་བརྟན་གྱི་བདེ་བ་ལ་དབང་མ་ཐོབ་པར་ཁམས་མི་འཕོ་བར་མི་ནུས་པས་དེའི་ཉེས་པ་ཁེགས་པའི་ཆོ་གར་འདུ་ཤེས་གསུམ་ལྡན་གྱི་ཏིང་ངེ་འཛིན་དང་རྫས་སྔགས་ཀྱི་ཆོ་ག་དུ་མ་གསུངས་པའི་ཕྱིར། དེ་ལས་གཞན་དུ་ཀུན་ད་གཏོང་ཙམ་རྩ་ལྟུང་བཞག་ན་སྔགས་ཀྱི་ལས་དང་པོ་པ་ཕྱག་རྒྱའི་ལམ་བསྟེན་པ་ཕལ་ཆེར་གྱིས་སྒྲུབ་པར་མི་ནུས་པས་སྔགས་ཀྱི་སྡོམ་ལྡན་ཅན་ཐམས་ཅད་རྩ་ལྟུང་ཅན་དུ་འགྱུར་བས་སྒྲུབ་པར་མི་ནུས་པ་ལ་བཅས་པ་དོན་མེད་པར་འགྱུར་བའི་ཕྱིར་ཧ་ཅང་ཐལ་ལོ། །ཞེས་གསུངས་སོ། །
དྲུག་པ་གྲུབ་པའི་མཐའ་སྔགས།
དང་ཕ་རོལ་ཏུ་ཕྱིན་པ་གཉིས་རྒྱུ་འབྲས་ཀྱི་འབྲེལ་པ་ཡོད་པས་འཁོར་རིམ་པ་གསུམ་ལས། དང་པོར་གང་ཟག་གི་བདག་མེད་དང་བཟུང་བ་ཕྱི་དོན་བདེན་མེད་དུ་རྟོགས་པ་སེམས་ཙམ་དུ་བསྟན་ལ། བར་པ་སྟོང་པ་ཉིད་མེད་དགག་རྣམ་གྲངས་པ་ཟེར་ཀྱང༌། བརྗོད་དུ་མེད་པ་སྟོང་པ་ཉིད་དུ་རྟོགས་པར་བསྟན། འཁོར་ལོ་ཕྱི་མར་ཉམས་ལེན་གྱི་ངོར་སོ་སོ་རང་རིགས་དང༌། འཆད་སྒོར་སེམས་འོད་གསལ་བར་བསྟན་ལ། དེ་འདྲ་བ་དེ་རྒྱུད་སྡེ་བཞིའི་རིམ་པས། མཐར་བདེ་སྟོང་ཟུང་འཇུག་གི་ཨེ་ཝཾ་རོ་མཉམ་དུ་རྟོགས་པར་བསྟན་མཐར་ཐུག་གི་དེ་ཁོ་ན་ཉིད་གཅིག་ཡིན་པ་ལ་སྔགས་ཀྱི་ངེས་དོན་གྱི་སྙིང་པོ་ཅན་གྱི་ཤེར་ཕྱིན་ཟབ་མོ་ལ་དམན་པར་བལྟས་ཏེ་སྨོད་ན་རྩ་ལྟུང་དྲུག་པར་འགྱུར་ཏེ། ཡན་ལག་ནི། ངེས་དོན་སྔགས་སུ་གནས་པའི་ཤེར་ཕྱིན་དང༌། སྔགས་མཆོག་དམན་དུ་བཟུང་ནས་སྨོད་ཚིག་གི་དངོས་སུ་བརྗོད་པ་དེ་ལེགས་བཤད་དུ་འཛིན་པ། ཕར་ཕྱིན་ཐེག་པ་ཁོ་ནར་འཆེལ་བ་དྲང་བའི་ཆེད་སོགས་མ་ཡིན་པར་ཡན་ལག་བཞི་རྫོགས་སོ། །
བདུན་པ་ནི། མ་སྨིན་པའི་མི་ལ་གསང་བ་སྦྱིན་པ་སྟེ།
དབང་གིས་མ་སྨིན་ཅིང་ཉན་ཐོས་སོགས་ཀྱི་ཐེག་པར་འཆེལ་བ། བདེ་བ་ཆེན་པོའི་གསང་བ་བསྒྲགས་ན་བསྐྲག་ཅིང་མ་གུས་པར་འགྱུར་བའི་རིགས་ཅན་ལ། བདེ་བ་ཆེན་པོའི་གསང་བ་བསྒྲགས་ན་བདུན་པར་འགྱུར་བས། ཡན་ལག་ནི། མ་སྨིན་པ་ཉན་རང་གི་རིགས་གསང་བ་ཐོས་ན་སྐྲག་ཅིང་མི་ནུས་པར་འགྱུར་པའི་རིགས་ཅན་ཡིན་ལ། དེ་ལ་བདེ་བ་ཆེན་པོ་གསང་བ་བསྒྲགས་པ། ཡན་ལག་ཕྱི་མ་གཉིས་འདྲ་བས་དེས་རྫོགས་སོ། །རྡ་རི་ཀ་པས། བདེ་ཆེན་གསང་བ་བསྒྲགས་ན་མཆོག་གི་དངོས་གྲུབ་ཀྱི་བར་ཆད་དུ་འགྱུར་ཞིང་གསང་སྔགས་སྤྱིའི་གསང་བ་བསྒྲགས་ན་ཐུན་མོང་གི་དངོས་གྲུབ་ཀྱི་བར་ཆད་དུ་འགྱུར་རོ། །ཞེས་བཤད་དོ། །
བརྒྱད་པ་ཕུང་པོ་ཉོན་མོངས་པ་ནི།
བུམ་དབང་གིས་ཕུང་སོགས་སངས་རྒྱས་ཀྱི་ངོ་བོར་ངོ་སྤྲད། དེ་འདོད་ཡོན་གྱི་བདེ་བས་མཉེས་པར་མཆོད་པ་ལས། རྟེན་བདེ་བ་འཕེལ། དེས་བརྟེན་པ་ཡེ་ཤེས་དེ་ཁོ་ན་ཉིད་མངོན་དུ་འགྱུར་བ་ཡིན་པ་ལས། ཕུང་པོ་ཀུན་འབྱུང་གི་གཙོ་བོར་བཟུང་སྟེ་མཚོན་གྱིས་བཅད་པ་དང༌། མེར་སྲེགས་པ་སོགས་ཀྱི་དཀའ་སྤྱད་དང་སྨྱུང་གནས་ལ་སོགས་པའི་དཀའ་ཐུབ་ཀྱིས་ལུས་གདུང་བར་བྱེད་ན་རྩ་ལྟུང་དུ་འགྱུར་བས། ཡན་ལག་ཕུང་སོགས་དེར་ཤེས་པ། ཤེས་བཞིན་དུ་ལུས་གདུང་བར་བྱེད་པ། ཡན་ལག་ཕྱི་མ་གཉིས་སྔ་མ་འདྲ་བ་སྟེ་བཞི་རྫོགས་སོ། །དེ་ལྟ་ན་རྒྱུད་སྡེ་མང་པོར་སྨྱུང་བར་གནས་པར་གསུངས་ན། དེ་ནི་ལུས་གདུང་བའི་ཆེད་དུ་མིན་ཏེ། ལྷ་མཉེས་པར་བྱེད་པའི་གཙང་བྱེད་དམ་ནང་གི་ཁྲུས་ཀྱི་ཡན་ལག་ཡིན་པས་ཉེས་པ་མེད་དོ། །
དགུ་པ་དག་པའི་ཆོས་སྤྱི་དོན་གྱི་སྟོང་པ་ཉིད་ལ་མི་མོས་ཤིང་ཡིད་གཉིས་ཟ་བས་སྤྲོས་བཅས་དང་དུ་ལེན་པ་རྩ་ལྟུང་དུ་འགྱུར་ལ། ཡན་ལག་ཡུལ་དག་པའི་སྟོང་པ་ཉིད་ལ་མི་མོས་ཤིང་སྤྲོས་བཅས་དང་དུ་ལེན་པ། ཡན་ལག་ཕྱི་མ་གཉིས་མཚུངས་པས་བཞིས་རྫོགས་སོ། །བཅུ་པ་ལས་རྒྱ་གཙོ་བོར་གྱུར་བའི་སེམས་ཅན་ལ་ཁ་ཞེ་མི་མཐུན་པའི་གཡོ་སྒྱུའི་བྱམས་པ་བྱས་པ་ལས་ལྟུང་བར་འགྱུར་བས། ཡན་ལག་ནི། ཡུལ་ཕྱག་རྒྱ་གཙོ་བོར་གྱུར་པའི་སེམས་ཅན་ལ་ཞེ་བརྣག་ཅིང་ཁ་འཇམ་པའི་སྒྱུའི་བྱམས་པ་བྱེད་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། །རྒྱུད་གཞན་དུ་གདུག་པའི་སེམས་ཅན་ཕྲིན་ལས་དྲག་པོས་ཚར་བཅད་བྱ་བ་ཡིན་པ་ལ། དེ་ལྟར་མ་བྱས་ན་ལྟུང་བར་བཤད་མོད། འདིར་ནི་དབང་གསུམ་པའི་མི་མཐུན་པའི་ཕྱོགས་ལ་བཞག་པས་དེ་ལྟར་རོ། །བཅུ་གཅིག་པ་སངས་རྒྱས་ཀྱི་སྐུ་གསུང་ཐུགས་ཀྱི་བདག་ཉིད་མི་འགྱུར་བའི་བདེ་བ་འཇིག་རྟེན་ན་དཔེར་བྱ་བ་ཐམས་ཅད་ལས་འདས་པ་མིང་སོགས་དང་བྲལ་བ་དང༌། བདེ་བ་དེ་སྦྱིན་པ་མོ་དེ་ཉིད་ཀྱི་སྣང་ཆ་རྣམ་པ་ཐམས་ཅད་པའི་སྟོང་པ་ཉིད་ལ་རྟོག་ཅིང་ཐེ་ཚོམ་ཟ་བ་བྱེད་ན་ལྟུང་བར་འགྱུར་བས། ཡན་ལག་ནི། ཡུལ་འགྱུར་བདེ་གཏན་མ་ཡིན་པའི་འགྱུར་མེད་ཀྱི་བདེ་བ་ལ། དེ་ལས་གཞན་དུ་དེ་ཁོ་ན་ཉིད་རྟོག་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། །བཅུ་གཉིས་པ། དག་པའི་སེམས་ཅན་ནི་སྔར་བཤད་པ་དེ་ཉིད་ཡིན་ལ། དེ་ལ་ཕྲག་དོག་གིས་སྨོད་ཅིང་སུན་འབྱིན་པར་བྱེད་ན་རྩ་བའི་ལྟུང་བར་འགྱུར་བས། ཡན་ལག་ཡུལ་དག་པའི་སེམས་ཅན་ལ། ཕྲག་དོག་གི་བློས་སུན་འབྱིན་བརྗོད་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། །བཅུ་གསུམ་པ། སྤྱོད་པའི་དུས་ལ་སོགས་པར་ཚོགས་འཁོར་རམ། དཔའ་བོ་དང་དཔའ་མོའི་སྟོན་མོ་གང་ཡིན་ཀྱང་རུང་ཕྱི་ནང་གི་ཤ་ལྔ་བདུད་རྩི་ལྔ་ལ་སོགས་པའི་བསྟེན་བྱའི་དམ་ཚིག་རྣམས་ལ། ཉན་ཐོས་ཀྱི་བརྟུལ་ཞུགས་ཁོ་ནར་འཆེལ་བ་ལ་སོགས་པས་ཐེ་ཚོམ་ཟ་ཞིང་སྤོང་བར་བྱེད་ན་རྩ་བའི་ལྟུང་བར་འགྱུར་བས། ཡན་ལག་ཏེ། དམ་ཚིག་སྤྱོད་པའི་དུས་ཡིན་པ། བསྟེན་བྱའི་དམ་ཚིག་སྤངས་པ་ཡན་ལག་ཕྱི་མ་གཉིས་མཚུངས་ཏེ་བཞིས་རྫོགས་སོ། །བཅུ་བཞི་པ། ཡུལ་བུད་མེད་སྤྱི་ལ་ཞེ་ནས་སྨོད་པའི་བསྟིང་ཚིག་བརྗོད་ན་ལྟུང་བར་འགྱུར་ཏེ། ཡན་ལག་ནི། ཡུལ་བུད་མེད་སྤྱི་ལ་དམིགས་པ། དེ་ལ་ཞེ་ནས་སྨོད་ཚིག་བརྗོད་པ། ཡན་ལག་ཕྱི་མ་གཉིས་མཚུངས་པས་བཞི་རྫོགས་སོ། །
ལྟུང་བ་ཕྱི་མ་གསུམ་པོ་འདི་དངོས་སུ་སྤྱོད་པ་སྤྱོད་དུས་སུ་གསུངས་ཀྱང་ལས་དང་པོ་པས་ཀྱང་མ་སྲུང་ན་རྩ་བའི་ལྟུང་བར་འགྱུར་རོ། །འདི་དག་ལ་རྩ་ལྟུང་དུ་བརྗོད་པ་ནི། ཡན་ལག་གི་ལྟུང་བ་ལ་ལྟོས་ནས་དང༌། ཕྱིར་བཅོས་མ་བྱས་ན་འདི་དག་གི་སྔགས་ཀྱི་དབང་སྡོམ་རྩ་གནས་བཤིག་སྟེ་རྡོ་རྗེ་དམྱལ་བར་ལྟུང་བས་རྩ་ལྟུང་དུ་བརྗོད་དོ། །
བཞི་པ་རྒྱུད་གཞན་ནས་འབྱུང་བའི་སྦོམ་པོ་བརྒྱད་བསྲུང་ཚུལ་ནི།
དུས་འཁོར་དུ་མིང་ཙམ་ལས་མ་གསུངས་ཀྱང༌། སློབ་དཔོན་ཀླུ་སྒྲུབ་ཀྱིས།
ཤེས་རབ་སྟོབས་ཀྱིས་ལེན་པ་དང༌། །
དེ་ཡི་བདུད་རྩི་སྟོབས་ཀྱི་ལེན། །
སྣོད་མིན་ལ་ནི་མི་གསང་དང༌། །
ཚོགས་ཀྱི་ནང་དུ་རྩོད་པ་དང༌། །
དད་ལྡན་ལ་གཞན་ཆོས་སྟོན་དང༌། །
ཉན་ཐོས་ནང་དུ་ཞག་བདུན་གནས། །
རྫུན་གྱི་རྣལ་འབྱོར་ང་རྒྱལ་བྱེད། །
དད་པ་མེད་ལ་ཆོས་སྟོན་པ། །
འདི་རྣམས་སྦོམ་པོའི་ལྟང་བར་བཤད། །
ཅེས་གསུངས་ལ། འཇམ་དཔལ་གྲགས་པས།
དམ་ཚིག་མི་ལྡན་རིག་མར་བསྟེན། །
ཚོགས་ཀྱི་འཁོར་ལོ་རྩོད་པ་བྱེད། །
གསང་བའི་ཆོས་ནི་སྟོན་པ་དང༌། །
དད་ལྡན་རྣམས་ལ་གཞན་དུ་སྟོན། །
ཉན་ཐོས་ནང་དུ་ཡུན་རིང་གནས། །
སྣོད་མིན་རྣམས་ལ་གསང་བ་བསྟན། །
ཁ་ན་མ་ཐོ་སྦོམ་པོར་འགྱུར། །
ཞེས་སྦོམ་པོ་དྲུག་དང༌། རྩ་བ་སུས་མཛད་མི་གསལ་བར། ཁ་ཆེ་ཀྴམ་ཀ་རས་འགྲེལ་པ་བྱས་པ་དེང་སང་ཡོངས་སུ་གྲགས་པ་ལས།
དམ་ཚིག་དང་ནི་མི་ལྡན་པའི། །
རིག་མ་བསྟེན་པར་དགའ་བ་དང༌། །
ཚོགས་ཀྱི་འཁོར་ལོ་རྩོད་བྱེད་ཅིང༌། །
གསང་བའི་ཆོས་ནི་སྒྲོགས་པ་དང༌། །
སེམས་ཅན་དད་དང་ལྡན་པ་ལ། །
དམ་ཆོས་གཞན་དུ་སྟོན་པ་དང༌། །
ཉན་ཐོས་དག་ཏུ་རློམ་བྱེད་པའི། །
ནང་དུ་ཞག་བདུན་གནས་པ་དང༌། །
སྦྱོར་བ་ལེགས་པར་མ་བྱས་པའི། །
སྐལ་མིན་གསང་བ་སྟོན་པ་དང༌། །
གང་ཞིག་ཕྱག་རྒྱ་མི་མཁས་ལ། །
ལུས་ཀྱི་ཕྱག་རྒྱ་སྟོན་པ་དང༌། །
བསྙེན་སོགས་དག་པར་མ་བྱས་པར། །
དཀྱིལ་འཁོར་ལས་ལ་འཇུག་པ་དང༌། །
སྡོམ་པ་གཉིས་ཀྱིས་བཅས་པ་ལ། །
དགོས་པ་མེད་པར་འདའ་བ་རྣམས། །
ཞེས་བཤད་ལ། གསུམ་གའི་དང་པོ་གསུམ་ནི་རིག་མ་མཚན་ཉིད་མ་ཚང་ཞིང་སྔགས་ཀྱི་དབང་བསྐུར་བས་མ་སྨིན་པ་གྲོལ་བའི་ཆེད་དུ་བསྟན་པའོ། །དང་པོའི་གཉིས་པ་དང་གསུམ་པ་ནི། རིག་མ་སྨིན་གྲོལ་དང་ལྡན་ཡང་དེས་མི་འདོད་བཞིན་བདེ་བ་ལེན་པ་དང༌། ཆང་སོགས་དམ་རྫས་སྐབས་མིན་དུ་སྔགས་པར་རློམ་པས་བསྟེན་པ་ནི་སྣོད་མིན་ལ་མི་གསང་བ་ནི་སྐབས་མིན་ལ། གསང་བ་བསྟན་པར་འདུ་ལ། གཉིས་པའི་གཉིས་པ་དང་གསུམ་པ་གཉིས་གསུམ་པའི་གསུམ་པས་བསྡུས་སོ། །དང་པོའི་བདུན་པ་ནི། སྔགས་ཀྱི་རྣལ་འབྱོར་མེད་བཞིན་ཡོད་པར་སྟོན་པས་རྫུན་སྤོང་པའི་བཅས་པ་ལས་འདས་པས་གསུམ་པའི་བརྒྱད་པར་འདུས་ཤིང༌། གཞན་རྣམས་ཕན་ཚུན་དོན་གཅིག་པས་འབྱུང་ཆེས་ཉེ་བར་སྣང་ངོ༌། །
སྦོམ་པོ་ནི། སོ་ཐར་གྱི་སྐབས་སུ་ཕམ་ལྷག་གི་སྦྱོར་བ་དང་མཐར་ཐུག་ཅུང་ཟད་མ་རྫོགས་པ་ལ་བཤད་པ་ལྟར། འདིར་ཡང་རྩ་ལྟུང་རྣམས་ཀྱི་ཀུན་དཀྲིས་ཡོངས་སུ་མ་རྫོགས་པ་དང༌། དེ་དང་ཆ་འདྲ་ཞིང་མཚན་ཉིད་མ་ཚང་ལ། རྩ་ལྟུང་གི་འོག་ནས་ཉེས་པ་ཆེ་བ་སྦོམ་པོར་བཞག་གོ །
ལྔ་པ་ཉམས་ན་ཕྱིར་འཆོས་པའི་ཚུལ་ནི།
དབང་འབའ་ཞིག་ཐོབ་པས། དཀྱིལ་འཁོར་གྱི་གཙོ་བོའི་བཟླས་པ་སྟོང་ཕྲག་སོ་དྲུག་གིས་སྦྱངས་ཤིང༌། གསང་དབང་མན་ཆད་ཐོབ་པས་དེའི་སྟེང་དུ་སློབ་དཔོན་གྱིས་གསུངས་པའི་ཆད་ལས་ཀྱི་བརྟུལ་ཞུགས་སྤྱད། ཤེས་རབ་ཡེ་ཤེས་ཀྱི་དབང་ཐོབ་པས་དབེན་པའི་གནས་སུ་སྒོམ་པ་འབའ་ཞིག་གི་སྦྱངས་ཏེ། དེ་གསུམ་གས་ཀྱང་སྦྱངས་པ་ལས་དག་པའི་མཚན་མ་རྙེད་པ་ན་སླར་དཀྱིལ་འཁོར་དུ་ཞུགས་སྟེ་སྡོམ་པ་བཟུང་ཞིང་དབང་བླང་བར་བྱ་ལ། སྔར་གྱི་དབང་ཐོབ་པའི་གྲལ་དང༌། རྙེད་བཀུར་ལེན་པ་སོགས་མི་བྱ་སྟེ། ཇི་སྐད་དུ། གལ་ཏེ་གཡོ་སྒྱུའི་དབང་གིས་རྩ་བའི་ལྟུང་བ་བྱུང་ན་དམྱལ་བར་འགྲོ་སྟེ་འདི་དག་སྡུག་བསྔལ་ལོ། །རྩ་བའི་ལྟུང་བ་རྣམ་པར་དག་པར་འགྱུར་ཏེ། ཡོན་ཏན་ལྡན་པ་བདུན་ལ་གནས་པ་དག་གིའོ། །བུམ་པ་གསང་བ་ལ་ནི་གལ་ཏེ་བརྟུལ་ཞུགས་ངེས་པའི་དབང་གི་གོང་མ་ལ་ནི་དག་པ་མེད། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཐུ་བོའི་མིང་ནི་ཆུང་མ་ཉིད་དུ་འགྱུར། ཞེས་འབྱུང་ངོ༌། །
གཉིས་པ་ལ་བུམ་གསང་གཉིས་ལས། དང་པོ་ལ་དངོས་དང་འཕྲོས་དོན་གཉིས་ལས། དང་པོ་ནི།
རྒྱུད་འགྲེལ་ལས་འདིར་དབང་གོང་མ་ནི་རྣམ་གཉིས་ཏེ། གཅིག་ནི་སེམས་ཅན་གཞུག་པའི་དོན་དང་ལམ་ཡོངས་སུ་ཤེས་པའི་དོན་དང་རྒྱུད་ཉན་པ་ལ་དབང་བའི་དོན་དུའོ། །གཞན་ནི་སློབ་དཔོན་ཆེན་པོའི་གནས་སྦྱིན་པ་དང༌། སྟོན་པ་པོ་བྱེད་པའི་སླད་དུའོ། །ཞེས་འབྱུང་བའི་སློབ་མ་དབང་དང༌། འཇིག་རྟེན་ཀུན་རྫོབ་པའི་དབང་བཞི་པོ་འདི་ནི་སྒྲིབ་བྲལ་ཞུ་བདེའི་དབང་དུ་བྱས་པ་དང༌། སློབ་དཔོན་དང་འདས་པ་དོན་དམ་པའི་དབང་བཞི་པ་ནི་རང་བཞིན་ལྷན་སྐྱེས་ཀྱི་ཞུ་བདེའི་དབང་དུ་བྱས་པ་སྟེ། སྔ་མ་འདི་ཉིད་ཀྱི་ཕྱིར། བདེ་མཆོག་སྟོད་འགྲེལ་ལས། འདིར་འཇིག་རྟེན་ཀུན་རྫོབ་ཏུ་བུམ་པའི་དབང་བསྐུར་བ་ནི་སློབ་དཔོན་གྱི་དབང་བསྐུར་བའོ། །གསང་བར་ལྟ་བ་དང་བདུད་རྩི་མྱང་བ་ནི་གསང་བའི་དབང་བསྐུར་བའོ། །ལས་ཀྱི་ཕྱག་རྒྱ་གཏད་པས་དབང་པོ་གཉིས་ལས་སྐྱེས་པའི་འགྱུར་བའི་བདེ་བ་རྟོགས་པ་ནི་ཤེས་རབ་ཡེ་ཤེས་ཀྱི་དབང་བསྐུར་བའོ། །ནོར་བུའི་ནང་དུ་ཆུད་པའི་བྱང་ཆུབ་ཀྱི་སེམས་ཀྱི་བདེ་བ་རྟོགས་པ་ནི་བཞི་པ་ཤེས་རབ་ཡེ་ཤེས་ཀྱི་དབང་བསྐུར་བའོ། །ཞེས་པའི་འཇིག་རྟེན་པའི་བདེན་པས་དྲང་བའི་དོན་གྱི་དབང་བསྐུར་བའི་ཆོ་ག་རྣམ་པ་བཞིའོ། །ཞེས་འབྱུང་བས། ཇི་ལྟར་བསྐུར་བའང༌། ཇི་སྐད་དུ།
དཔལ་ལྡན་ཤེས་རབ་ནུ་མ་ལ་ནི་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། །
གསང་བ་དག་ལ་རི་བོང་འཛིན་པ་མྱོང་བ་དང་ནི་བལྟ་བ་དག་གི་གསང་བའི་དབང་དུ་འགྱུར། ། 
ཤེས་རབ་ཡེ་ཤེས་དབང་ལ་མཐའ་དག་རྒྱལ་བའི་རིགས་ཀྱི་ཡན་ལག་ཞལ་གྱི་སྦྱང་བ་བྱས་ན་ནི། །
རྒྱལ་བ་དག་ཀྱང་འདིར་ནི་བླ་མས་དཔང་པོར་བྱས་ནས་སློབ་མ་ལ་ནི་ཕྱག་རྒྱ་སྦྱིན་པར་བྱ། །
ཞེས་གསུངས་ཏེ། དེ་ལ་བུམ་དབང་ལེན་པའི་དཀྱིལ་འཁོར་ནི། བླ་མས་གནང་བའི་ཕྱག་རྒྱའི་ལུས་ཏེ་བུམ་པ་དེའི་ནུ་མའོ། །དེའི་ཕྱིར་བླ་མ་ལ་མཎྜལ་གསོལ་བ་བཏབ་ཅིང༌། དཀྱིལ་འཁོར་དེའི་ནུ་མ་ལ་རེག་ཅིང་རྒོད་པ་ཁྱབ་བྱེད་ཆོས་སྒྲ་ཡོན་ཏན་གཉིས་ཀྱི་བདག་ཉིད་གཟུགས་མེད་ཁམས་པའི་ཁུ་བ་འཕོ་བའི་མཚན་ཉིད་ཅན་གྱི་བདེ་བ་དགའ་བ་སྐུ་རྡོ་རྗེ་ཆོས་ཅན་གྱི་ལྷའི་རྣམ་པར་དག་པ་ནི་བུམ་དབང་ངོ༌། །
གཉིས་པ་འཕྲོས་དོན་ནི།
འཇིག་རྟེན་པའི་དབང་གོང་མ་བཞི་པོ་འདི་བྱིས་འཇུག་གི་དབང་གི་རྒྱུ་མཚན་དེ་ཉིད་དུ་བསྐུར་ན་རྡུལ་ཚོན་མ་གཤེགས་པར་བསྐུར་ན་མི་འགལ་མོད་ཀྱང༌། དེ་ལྟ་ན་དཀྱིལ་འཁོར་དེར་ནི་དབང་དེ་དག་བསྐུར་བར་བྱ་བ་མ་ཡིན་པའི་ཕྱིར་ཏེ། ཕྱིའི་དཀྱིལ་འཁོར་དེ་ཙམ་ནི་གང་ཟག་དབང་རྟུལ་ལ་མཚན་མ་ཙམ་གྱི་རྗེས་སུ་པགས་པའི་དཀྱིལ་འཁོར་བཞེངས་ནས། རྟགས་དེ་ཉིད་དྲངས་པའི་ལྷ་ལ་དབང་སྡོམ་གྱི་དངོས་གྲུབ་ཙམ་སྦྱིན་པར་བྱེད་པའི་ཕྱིར།
འོ་ན་དབང་ཕྱི་མ་འདི་བསྐུར་བ་ལ་རྡུལ་ཚོན་གྱི་དཀྱིལ་འཁོར་སྔ་མར་དབང་སྔ་མ་དེ་ངེས་པར་ཐོབ་དགོས་སམ་ཞེ་ན། འདི་ལ་འཆད་ཚུལ་གཉིས་ལས། བཀའ་བརྒྱུད་དྭགས་པོ་ལྷ་རྗེ་བའི་བཞེད་པར། གསང་སྔགས་བླ་མེད་ཀྱི་གདུལ་བྱའི་རིགས་ཅན་དབང་པོ་མཆོག་ནི་དང་པོ་ཉིད་ནས་རྡོ་རྗེ་སློབ་མའི་རིག་དབང་གི་བུམ་པ་ལ་སོགས་པའི་དབང་ལེན་མི་དགོས་པ་ཉིད་ཀྱི་རྡུལ་ཚོན་གྱི་དཀྱིལ་འཁོར་སོགས་ལ་མ་ལྟོས་པར་དང་པོ་ཉིད་ནས་རྡོ་རྗེ་སློབ་དཔོན་གྱི་དབང་གི་བུམ་པའི་དབང་ཉིད་ནས་བླངས་ཆོག་པའི་གང་ཟག་དབང་པོ་ཤིན་ཏུ་རྣོ་བ་ཞིག་ཡོད་ལ། དེའི་བུམ་དབང་ལེན་གཞིའི་དཀྱིལ་འཁོར་ཡང་བླ་མའི་ལུས་དཀྱིལ་ཉིད་ཀྱིས་གྲུབ་པ་དང༌། དེ་ལྟའི་དཀྱིལ་འཁོར་པའི་དཀྱིལ་འཁོར་ལས་དབང་སྡོམ་གྱི་དངོས་གྲུབ་ཐོབ་པ་དེའི་དཀྱིལ་འཁོར་པའི་འཁོར་ལོ་དེ་སྒོམ་པ་ནའང་གང་ཟག་དེ་དབང་པོ་ཆེས་སྨིན་ཅིང་རྣོ་བས་འདོད་པའི་ཁམས་ལ་སོགས་པར་མངལ་སྒོང་དྲོད་གཤེར་སོགས་སུ་སྐྱེ་བའི་ལས་སྒྲིབ་དག་ཅིང་བྱང་བ་ཤས་ཆེ་བས་དག་པའི་འཇིག་རྟེན་དུ་རྫུས་སྐྱེས་ཀྱི་སྐྱེ་གནས་ལ་བརྟེན་པའི་སྣོད་བཅུད་ཀྱི་དྲི་མ་ཙམ་ལས་སྦྱང་མི་དགོས་པས་བསྐྱེད་རིམ་གྱིས་དཀྱིལ་འཁོར་ཀྱང་སྐད་ཅིག་གི་གསལ་བར་རྫོགས་པར་སྒོམ་དུ་རུང་ལ། དེ་ལྟའི་དབང་རྣོན་དེ་ལྟ་བུ་ནི་རྣལ་འབྱོར་རྒྱུད་སོགས་ཀྱི་རྒྱུད་སྡེ་རིམ་འཇུག་དང་ཕ་མའི་རྒྱུད་སྡེའི་རིམ་པ་བཞིན་ནས་མ་རྒྱུད་ཀྱང་དང་པོ་ཉིད་ནས་མ་རྒྱུད་བདེ་མཆོག་ལྟ་བུའི་དཀྱིལ་འཁོར་དུ་ཞུགས་སྨིན་བྱས་ཆོག་པ་དང་རྒྱུ་མཚན་མཚུངས་པའི་ཕྱིར། རྡོ་རྗེ་སློབ་མའི་བུམ་དབང་ལ་མ་ལྟོས་པར་རྡོ་རྗེ་སློབ་དཔོན་གྱི་བུམ་དབང་ནས་འཇུག་པ་ལ་དགག་བྱ་ཅི་ཡང་མེད་དེ་རྡོ་རྗེ་ཐེག་པ་དེ་ཉིད་རང་ལམ་གྱི་རིགས་སྟོབས་ལྡན་པ་སད་རུང་གི་དགེ་རྩ་ཡིན་པའི་ཕྱིར། དཔེར་ན་མདོར་གྲངས་མེད་གསུམ་གྱིས་འཚང་རྒྱ་བ་དབང་རྣོན་རིགས་སད་རུང་གི་དགེ་རྩ་མཐུ་ཅན་གྱི་དགེ་བའི་སྟོབས་ལས་གྲངས་མེད་གྲངས་མེད་དུ་མ་བཟླུམས་ནས་གྲངས་མེད་གསུམ་ལས་མྱུར་བར་སངས་རྒྱས་པར་འགྱུར་བ་ལྟ་བུ་དང་ཚུལ་མཐུན་པའི་ཕྱིར།
དེ་ཡང་དཔལ་ཤཱ་བ་རིའི་ཞལ་ལུང་པཎ་ཆེན་བི་ཏི་ཙནྟྲའི་དུས་འཁོར་གྱི་སྙན་བརྒྱུད་དུ། རྡོ་རྗེ་སློབ་དཔོན་ལ་རིག་མ་ཕུལ་བ་ལས་བསོད་ཚོགས་ཆེ་བ་མེད་དེ་སྔགས་སུ་མ་ཟད་མདོར་ཡང་བྱང་ཆུབ་སེམས་དཔའ་རྟག་ངུས་བྱང་སེམས་ཆོས་འཕགས་འཚོལ་བའི་དུས་སུ་ཚོགས་ལམ་པ་ཡིན་ཏེ། ཆོས་རྒྱུན་གྱི་ཏིང་ངེ་འཛིན་ཐོབ་པས་སྒྲ་ལ་ཆོས་ཉན་པའི་ཕྱིར། ཕྱིས་ཚོང་དཔོན་གྱི་བུ་མོ་ལྔ་བརྒྱ་ཆོས་འཕགས་ལ་ཕུལ་བས། ཤེར་ཕྱིན་བསྟན་པའི་ས་དེ་ཉིད་དུ་ཏིང་ངེ་འཛིན་བརྒྱ་ཉི་ཤུ་སོགས་ཐོབ་ནས་ས་བཅུའི་དབང་ཕྱུག་ཏུ་གྱུར་པ་ཡང༌། སྦྱིན་བྱ་ཚོགས་སོག་གི་དངོས་པོ་མཆོག་གྱུར་གྱི་འབྲས་བུ་ཡིན་ནོ་ཞེས་འབྱུང་བ་ལས་ཤེས་པར་བྱ་ཞིང༌། དེ་ལྟའི་ཚེ་མདོ་རང་ནས་ས་ལམ་དེ་ཙམ་དུ་བགྲོད་པ་ལ་སངས་རྒྱས་གྲངས་མེད་པ་བསྙེན་པའི་ཚོགས་སོགས་མ་བྱས་པར་དེ་དག་མི་བགྲོད་པར་གསུངས་ཀྱང་སྤྱིར་བཏང་དམིགས་བསལ་ཡིན་ལ། གལ་ཏེ་དེའི་ཚེ་རྟག་ཏུ་ངུས་སེམས་དཔའ་གཞན་ལས་དབང་པོ་ཆེར་རྣོ་བས་དུས་དེ་ཉིད་ལ་ཏིང་ངེ་འཛིན་དང་ཤེས་རབ་ཀྱི་མཐུས་དུས་ཐུང་ངུ་དེ་ཉིད་དུས་བསྐལ་པ་གྲངས་མེད་པར་སངས་རྒྱས་གྲངས་མེད་པར་བྱིན་གྱིས་འཕྲུལ་ནས་བསྐལ་པ་གྲངས་མེད་དུ་སངས་རྒྱས་གྲངས་མེད་ལ་བསགས་སྦྱངས་མ་མཛད་པ་མ་ཡིན་པ་ལྟར། སྔགས་ཀྱི་སྐལ་བ་མཆོག་རྡོ་རྗེ་སློབ་མ་བྱ་བའི་སོགས་སྤྲོས་བཅས། ཀུན་སྤངས་ཀྱི་རྣལ་འབྱོར་པའི་སློབ་མ་ལ་རྡུལ་ཚོན་སོགས་མ་འབྱོར་ཡང་བྱིས་སོགས་ཀྱི་དབང་དེ་བསྐུར་བའི་དཀྱིལ་འཁོར་ཡིད་ཀྱིས་འདུས་བྱས་ཏེ་སྦྱིན་པར་རུང་བར་གསུང་བ་རྒྱུད་འདིར་བཤད་པ་ལྟར་ཕ་མའི་རྒྱུད་གཞན་དུ་མི་རུང་བ་མ་ཡིན་ནོ་ཞེས་གསུངས་པ་ལ། བདག་ཉིད་ཆེན་པོ་ས་སྐྱ་པཎྜི་ཏས།
འཕགས་པ་རྣམས་ཀྱི་གང་ཟག་རབ། །
སྤྲུལ་པ་ཡི་ནི་དཀྱིལ་འཁོར་དུ། །
དབང་བསྐུར་མཛད་ཅེས་གསུངས་པ་ནི། །
སྔོན་གྱི་ཆོ་ག་འཕགས་པའི་ཡིན། །
དེང་སང་གང་ཟག་རབ་འབྲིང་ཀུན། །
རྡུལ་ཚོན་གྱི་ནི་དཀྱིལ་འཁོར་དུ། །
དབང་བསྐུར་བྱ་བ་གསུངས་མོད་ཀྱི། །
གཞན་གྱི་སྨིན་བྱེད་རྒྱུད་ལས་བཀག །
ཅེས་དེང་སང་གསང་སྔགས་ཀྱི་དབང་ཆོག་ཐམས་ཅད་སོ་སྐྱེའི་བྱེད་པ་ལས་འཕགས་པས་མཛད་པ་མི་སྲིད་པ་དང༌། འཕགས་པ་གསང་སྔགས་ཀྱི་ཆོ་ག་མཛད་དོ་ཅོག་སྔོན་ཆོག་ཡིན་པའི་གཞུང་རྩལ་འདོན་དུ་འཛུགས་པར་མཛད་ཅིང༌། དེང་སང་གང་ཟག་ཐ་མར་མ་ཟད་རབ་འབྲིང་ཐམས་ཅད་ཀྱི་རྒྱུད་སྐུ་བཞིར་སྨིན་པའི་དབང་བསྐུར་ཏོ་ཅོག་རྡུལ་ཚོན་གྱི་དཀྱིལ་འཁོར་པའི་འཁོར་ལོ་ལས་ལེན་པ་ལས་གཞན་དུ་ལེན་པ་རྒྱུད་ཐམས་ཅད་ལས་བཀག་གོ་ཞེས་དང༌།
ཡང་བརྒྱར་བསྐྱེད་རིམ་སྒོམ་ན་ཡང༌། །
སྦྱང་གཞི་སྦྱོང་བྱེད་ལེགས་འཕྲོད་པའི། །
ཆོ་གའི་ཡན་ལག་ཀུན་བོར་ནས། །
རང་བཟོའི་དཀྲོངས་བསྐྱེད་སྒོམ་པར་ཟད། །
ཅེས་སྐད་ཅིག་གིས་གསལ་བར་རྫོགས་པའི་བསྐྱེད་རྫོགས་ཀྱི་ལྷའི་འཁོར་ལོ་སྒོམ་ཏོ་ཅོག་སྦྱང་གཞི་སྦྱོང་བྱེད་ཀྱི་སྤང་གཉེན་གྱི་རྟེན་འབྲེལ་མི་འགྲིག་གོ་ཞེས་ལྡོག་ཏུ་མེད་པའི་ཐག་ཆོད་ཀྱི་དམ་བཅའ་ཆེན་པོ་མཛད་མོད། འཐད་པར་མ་གོ་སྟེ། དུས་དེང་སང་གསང་སྔགས་ཀྱི་དབང་མཆོག་ཐམས་ཅད་སོ་སྐྱེ་ལས་མ་གཏོགས་འཕགས་པས་མཛད་པ་མི་སྲིད་པ་དེ་དེང་སང་ཕྱོགས་འདིར་འཕགས་པ་མི་སྲིད་ནས་མི་མཛད་པ་ཡིན་ནམ། ཡོད་ཀྱང་སློབ་མ་དེའི་སྐལ་ལྡན་མི་སྲིད་ནས་མི་མཛད་པ་ཡིན། དང་པོ་ལྟར་རོ་ཞེ་ན། འོ་ན་རྗེ་བཙུན་ས་སྐྱ་པ་ཆེན་པོ་དེ་སློབ་མ་ལ་མཆོག་དབང་གི་དངོས་གྲུབ་སྟེར་ནུས་ཀྱི་རྡོ་རྗེ་སློབ་དཔོན་རྡོ་རྗེ་འཆང་ཆེན་པོ་དེ་མ་ཡིན་པར་ཐལ། དུས་དེང་སང་ཕྱོགས་འདིར་འཕགས་པ་ཙམ་ཡང་འོང་མི་སྲིད་ན་སྔགས་ཀྱི་སངས་འཕགས་རྡོ་རྗེ་འཆང་ལྟ་ག་ལ་འོང་བའི་ཕྱིར། འདོད་ན། རྗེ་ས་ཆེན་གྱི་རྣམ་ཐར་ལ་སྐྱར་རྩོམ་དགོས་པར་འགྱུར་རོ། །གཉིས་པ་ལྟར་རོ་ཞེ་ན། རྩེ་མོ་སོགས་ས་སྐྱའི་ཇོ་སྲས་རྣམས་ལ་རྗེ་ས་ཆེན་གྱིས་སྨིན་ཆེད་དུ་སྔགས་ཀྱི་དཀྱིལ་འཁོར་སྨིན་གྲོལ་གྱི་ཆོ་ག་མཛད་པར་ཐལ། དུས་ཕྱོགས་དེར་དའི་སློབ་མ་སྐལ་ལྡན་མི་སྲིད་པའི་ཕྱིར། འདོད་ན། རྩེ་མོ་སོགས་འཁོན་ཇོ་སྲས་རྣམས་ཀྱི་རྣམ་ཐར་ལ་བསྐྱར་ཞུས་དགོས་པར་འགྱུར་རོ། །
བླ་མེད་ཀྱི་རྒྱུད་རྣམས་ལས་རྡོ་རྗེ་སློབ་མའི་རིག་དབང་རྣམས་དང་རྒྱུད་འདིར་བྱིས་དབང་རྣམས་རྒྱལ་པོ་སོགས་ཀྱི་འབྱོར་ལྡན་ལ་རྡུལ་ཚོན་སོགས་ཀྱི་དཀྱིལ་འཁོར་འདུས་བྱ་བར་དབང་བསྐུར་ལ། གལ་ཏེ་དེ་ལྟ་བུའི་འབྱོར་པ་མེད་པ་ལ་ནི། བཅོམ་ལྡན་འདས་རྡོ་རྗེ་འཆང་ཆེན་པོ་དང༌། དེའི་དགོངས་པ་ལེན་པའི་གྲུབ་ཆེན་རྣམས་ཀྱི་སྨིན་བྱེད་ཀྱི་རྡུལ་ཚོན་གྱི་དཀྱིལ་འཁོར་ལས་གཞན་དཀྱིལ་འཁོར་དུ་མ་བཤད་པ་དེ་ཐམས་ཅད་གང་ཟག་རབ་འབྲིང་ཀུན་སྨིན་བྱེད་ཀྱི་དཀྱིལ་འཁོར་དུ་མི་འགྱུར་ན་དཀྱིལ་འཁོར་དེ་དག་གི་དབང་དུ་བྱས་པའི་ཆོ་ག་ཐམས་ཅད་དོན་མེད་པར་འགྱུར་བའི་ཕྱིར། དེ་ཡང་སློབ་དཔོན་ཀླུ་བྱང་གིས།
སློབ་མའི་དོན་ཀུན་སྒྲུབ་པའི་ཕྱིར། །
དཀྱིལ་འཁོར་རྣམ་བརྒྱད་བྲི་བར་བྱ། །
རིན་ཆེན་དེ་བཞིན་ས་བོན་དང༌། །
མེ་ཏོག་ཚོན་དང་དེ་བཞིན་དུ། །
བྱེ་མ་གཡོ་དང་ཕྱེ་མ་དང༌། །
དེ་བཞིན་ཡིད་ཀྱི་དཀྱིལ་འཁོར་བདེན། །
ཞེས་གསུངས་པའི་མེ་ཏོག་ཚོམ་བུའི་དཀྱིལ་འཁོར་དང་ཚོན་དང་རས་བྲིས་ཀྱི་དཀྱིལ་འཁོར་དང་ཡིད་ཀྱིས་སྒོམ་པའི་དཀྱིལ་འཁོར་དང༌། ལུས་ལ་སོགས་པའི་རང་བཞིན་ལྷུན་གྱིས་གྲུབ་པར་བདེན་པའི་དཀྱིལ་འཁོར་དེ་དག་ཀྱང་དཀྱིལ་འཁོར་དུ་མི་རུང་བར་འགྱུར་བ་དང༌། མངོན་བརྗོད་བླ་མར།
ཡི་གེའི་དཀྱིལ་འཁོར་དང་པོ་སྟེ། །
གཉིས་པ་མཚན་མའི་དཀྱིལ་འཁོར་ཡིན། །
ལག་པའི་ཕྱག་རྒྱ་གསུམ་པ་སྟེ། །
གཟུགས་བརྙན་འགོད་པ་བཞི་པའོ། །
མེ་ཏོག་བགྲམ་པ་ལྔ་པ་སྟེ། །
དྲུག་པ་ཚོགས་ཀྱི་དཀྱིལ་འཁོར་ཞེས། །
རྡུལ་ཚོན་དང་བཅས་པར་ལྷ་མཚན་འགོད་པར་མ་ལྕོགས་ན། ཡི་གེ་ཙམ་བྲིས་པ་དང༌། ཕྱག་མཚན་ཙམ་བྲིས་པ་དང༌། ལག་པའི་ཕྱག་རྒྱ་ཙམ་གྱིས་རྟེན་བརྟེན་པའི་དཀྱིལ་འཁོར་ས་མཚོན་དང༌། གཟུགས་བརྙན་དེ་བློས་སློངས་ཞེས་པ་དང༌། མེ་ཏོག་གི་ཚོམ་བུ་དང༌། ལྷ་གྲངས་མཐུན་པའི་རྣལ་འབྱོར་པ་ཕོ་མོ་དེའི་ཆས་སུ་ཞུགས་པ་ཚོགས་འཁོར་གྱི་དུས་ལྟར་སྒྲུབ་པའི་དཀྱིལ་འཁོར་རྣམས་ཀྱང་དཀྱིལ་འཁོར་མ་ཡིན་པར་འགྱུར་བ་དང༌། ཤིན་ཏུ་ཟབ་པར་གྲགས་པའི་མན་ངག་ལས་ཀྱང༌། དཀྱིལ་འཁོར་ལྔ་ལ་བརྒྱུད་དེ་བསྐྲུན། ཞེས་རྡུལ་ཚོན་དང༌། ལུས་བྷ་ག་བྱང་སེམས་སྙིང་པོ་ཡེ་ཤེས་རླུང་གི་དཀྱིལ་འཁོར་ལྔ་པ་གསུངས་པའི་དཀྱིལ་འཁོར་ཕྱི་མ་བཞིའང་དཀྱིལ་འཁོར་མ་ཡིན་པར་འགྱུར་བ་དང༌། ཁྱད་པར་དྲིལ་བུ་ཞབས་ཀྱིས།
འོན་ཀྱང་དཀྱིལ་འཁོར་དེའི་རང་བཞིན། །
ཅི་ཡིན་དེ་ནི་འདི་ལྟར་བཤད། །
རི་མོར་གནས་པའི་ལས་དང་ནི། །
ཐིག་ལ་ཚོན་དགྱེའི་རིམ་པ་བསྟན། །
འགྲོ་བ་འདི་དག་རང་བཞིན་གྱིས། །
གྲུབ་པའི་དཀྱིལ་འཁོར་གཉིས་མེད་པའོ། །
བཅོས་མ་གཉིས་གྱི་ངོ་བོ་གང༌། །
དེ་ནི་གདུལ་བྱའི་དབང་ལས་འདོད། །
མཁས་པའི་སྒྲུབ་བྱ་དེ་མིན་ཏེ། །
ཡང་དག་དོན་མཐོང་གྲོལ་ཕྱིར་རོ། །
འཁོར་ལོ་གསུམ་གྱི་བདག་ཉིད་གྲུབ། །
དཀྱིལ་འཁོར་ལྷ་རྣམས་གྲུབ་པའོ། །
དེ་ཡི་དབང་བསྐུར་ལ་སོགས་རིམ། །
ཅི་ནས་མ་གྲུབ་ཡང་གྲུབ་བྱེད། །
ཅེས་པས་རས་བྲིས་དང་རྡུལ་ཚོན་གྱི་དཀྱིལ་འཁོར་བཅོས་མ་ནི་གདུལ་བྱ་དང་དབང་རྟུལ་མ་ཡིན་གྱི་དབང་རྣོན་ལ་མ་བཅོས་པའི་དཀྱིལ་འཁོར་ནི་རྡོ་རྗེ་སློབ་དཔོན་དང་སློབ་མ་རང་ལ་ཡོད་པའི་ལུས་སོགས་སྒོ་གསུམ་གྱི་དཀྱིལ་འཁོར་དེ་ཉིད་མཁས་པ་རྣམས་ཀྱི་སྒྲུབ་བྱར་གསུངས་པ་དེའང་དཀྱིལ་འཁོར་མ་ཡིན་པར་འགྱུར་བ་དང༌། ར་ལི་སྐུ་གསུང་ཐུགས་ཀྱི་རྒྱུད་ལས།
གདུལ་བྱའི་དབང་པོའི་བྱེ་བྲག་གིས། །
ཏིང་འཛིན་མེ་ཏོག་རྡུལ་ཚོན་རིམ། །
ཞེས་ཏིང་ངེ་འཛིན་དང་མེ་ཏོག་གི་དཀྱིལ་འཁོར་དཀྱིལ་འཁོར་མ་ཡིན་པར་འགྱུར་བ་དང༌། གཞན་ཡང་གསང་སྔགས་སྔ་འགྱུར་གྱི་རྒྱུད་གསང་བ་སྙིང་པོ་ལས།
འདི་ནི་རང་བཞིན་དཀྱིལ་འཁོར་དང༌། །
གཟུགས་བརྙན་ལྷག་པའི་གཟུགས་བརྙན་དང༌། །
ཏིང་འཛིན་ལྷག་པའི་ཏིང་ངེ་འཛིན་དང༌། །
བྱང་ཆུབ་སེམས་དང་ཚོགས་མཆོག་དང༌། །
ཞེས་གསུངས་པ་ལས་རང་བཞིན་གྱི་དཀྱིལ་འཁོར་དང༌། རང་བཞིན་ལྷུན་སྒྲུབ་ཀྱི་དཀྱིལ་འཁོར་གཉིས་སུ་ཕྱེ་བ་བརྒྱད་ལས། དང་པོ་ནི་འཁོར་འདས་ཐམས་ཅད་རྒྱ་ཆད་དང་ཕྱོགས་སུ་མ་ལྷུང་བའི་ཆོས་དབྱིངས་རང་བཞིན་གྱི་དཀྱིལ་འཁོར་དང༌། གཉིས་པ་ནི། དག་པ་གཉིས་ལྡན་གྱི་ཡེ་ཤེས་དེ་ཉིད་དཀར་པོ་བདུན་ངོ་བོ་ཉིད་ཀྱི་སྐུར་ལྷུན་གྱིས་གྲུབ་པས་སེམས་ཅན་གྱི་དོན་མཛད་པ་དེའོ། །གསུམ་པ་ནི། གླིང་བཞི་རི་རབ་དང་བཅས་པ་ཡེ་ཤེས་ལྔའི་གཟུགས་བརྙན་དུ་གྲུབ་པའོ། །བཞི་པ་ནི་རྡུལ་ཚོན་རས་རིས་བློས་བླངས་སོགས་ཏེ་སྐྱེས་བུས་རྩོལ་བས་སྒྲུབ་པས་ལྷག་པ་ཞེས་བཏགས་སོ། །ལྔ་པ་ནི་རྣལ་འབྱོར་པས་སྤྲོས་མེད་ཀྱི་ཏིང་ངེ་འཛིན། དྲུག་པ་ནི། རྣལ་འབྱོར་པས་བསྐྱེད་རིམ་གྱི་དཀྱིལ་འཁོར་གྱི་འཁོར་ལོ་སྟེ་རྟོག་པས་བསྐྱེད་པའི་ལྷག་པའི་ཏིང་ངེ་འཛིན་གྱི་དཀྱིལ་འཁོར་རོ། །བདུན་པ་ནི་ཀུན་ད་བྱང་ཆུབ་ཀྱི་སེམས་སོ། །བརྒྱད་པ་ནི་རྣལ་འབྱོར་ཕོ་མོ་སྒྲུབ་པ་ལ་ཞུགས་པ་ནི་ཚོགས་ཀྱི་དཀྱིལ་འཁོར་ཞེས་བྱ་བའི་རྡུལ་ཚོན་གྱི་དཀྱིལ་འཁོར་མ་གཏོགས་པའི་དཀྱིལ་འཁོར་དེ་ཐམས་ཅད་ཀྱང་དཀྱིལ་འཁོར་མ་ཡིན་པར་འགྱུར་རོ། །
དེ་ལ་སྔ་འགྱུར་གྱི་རྒྱུད་ཀྱི་ལུང་དེ་ནི་རྒྱུད་རྫུས་མ་ཡིན་པས་དེར་བཤད་པའི་དཀྱིལ་འཁོར་གྱིས་དཀྱིལ་འཁོར་གྱི་གོ་མི་ཆོད་དོ་ཞེ་ན། དེ་ལྟར་རྒྱུད་འདི་དག་རྒྱུད་མ་ཡིན་པར་སློབ་དཔོན་རྨ་རིན་ཆེན་མཆོག་གམ་སློབ་དཔོན་བཻ་རོ་ཙ་ནས་བརྩམས་པ་ལྟར་ཡིན་ནའང་སློབ་དཔོན་དེ་དག་ནི་སློབ་དཔོན་ཆེན་པོ་པདྨ་དང་མཁན་པོ་ཞི་བའི་འཚོ་སོགས་རྡོ་རྗེ་འཆང་གི་གསང་བ་གྲུབ་པ་དག་གི་ཞལ་ལུང་ཐོབ་པ་ཉིད་ཀྱི་ཕྱིར། སློབ་དཔོན་དེ་དག་སུས་མཛད་པ་ཉིད་ཀྱང་རུང་ཆེས་ཁུངས་སུ་ཆེ་བར་གྲུབ་བོ། །
ཡང་ཆོས་ཀྱི་དབྱིངས་དང་གླིང་བཞི་རི་རབ་སོགས་སྨིན་བྱེད་ཀྱི་དཀྱིལ་འཁོར་དུ་རུང་ན་སྨིན་བྱེད་ཀྱི་དཀྱིལ་འཁོར་ཐལ་ཆེས་སོ་སྙོམས་ན། འོ་ན་ཁྱེད་ཅག་གང་ཟག་གི་རྒྱུད་སྨིན་པའི་ཆོ་ག་བྱེད་པའི་ཚེ། ཆོས་ཀྱི་དབྱིངས་དང་གླིང་བཞི་རི་རབ་དང་བཅས་པའི་གནས་སུ་བྱས་ན་ཐལ་ཆེ་བར་འགྱུར་བས་དེ་ལས་གཞན་པའི་གནས་ཐལ་ཆུང་བའི་དཀྱིལ་འཁོར་དེར་ཅིས་ཀྱང་དབང་བསྐུར་བར་རིགས་སོ། །དེས་ན་རྣལ་འབྱོར་རྒྱུད་དང་བླ་མེད་ཀྱི། རྡོ་རྗེ་སློབ་མའི་དབང་ཙམ་ཕྱིའི་དཀྱིལ་འཁོར་དུ་དབང་པོ་རྟུལ་པོ་ལ་བསྐུར་བའི་ཚེ་རྡུལ་ཚོན་གྱི་དཀྱིལ་འཁོར་བཞེངས་པའི་འཐད་སྒྲུབ་བྱེད་ན་རུང་གི་དེ་ལས་རྡོ་རྗེ་སློབ་དཔོན་གྱི་དབང་གི་བུམ་པ་ཡན་གྱི་དབང་བཞི་རྡུལ་ཚོན་གྱི་དཀྱིལ་འཁོར་དུ་བསྐུར་བར་རིགས་སོ་ཞེས་པ་འདི་ནི། ངེས་པར་བཅོམ་ལྡན་འདས་རྡོ་རྗེ་འཆང་གིས་གང་བཀག་པ་དེ་སྒྲུབ་ཅིང༌། གང་སྒྲུབ་པ་དེ་བཀག་པར་མཛད་སྣང་སྟེ། རྡོ་རྗེ་འཆང་ཆེན་པོ་ནི་བུམ་པ་ལ་སོགས་པའི་དབང་བཞི་པོ་འདི་རྡུལ་ཚོན་གྱི་དཀྱིལ་འཁོར་དུ་བསྐུར་མི་རུང་བར་གསུངས་པའི་ཕྱིར། རྩ་བའི་རྒྱུད་དང་པོའི་སངས་རྒྱས་དང་གསང་འདུས་ལེའུ་བཅུ་དྲུག་པ་ལས།
རྡོ་རྗེའི་ཐིག་རྣམས་གདབ་པ་དང༌། །
རྡུལ་ཚོན་དག་ཀྱང་གདབ་པ་ནི། །
སྔགས་ཀྱི་དེ་ཉིད་ཀྱིས་མི་བྱ། །
བྱེད་ན་བྱང་ཆུབ་ཐོབ་པར་དཀའ། །
ཞེས་འབྱུང་བས། འོ་ན་དབང་དེ་དག་དཀྱིལ་འཁོར་གང་དུ་ཞུགས་ནས་ལེན་སྙམ་ན། འདུས་པ་དང་ལ་སྦྱོར་རྒྱུད་ཕྱི་མ་གཉིས་ལས།
དཀྱིལ་འཁོར་ལུས་སུ་གསུངས་པ་སྟེ། །
དཀྱིལ་འཁོར་བྷ་གར་བརྗོད་པ་ཉིད། །
དཀྱིལ་འཁོར་བྱང་ཆུབ་སེམས་ཉིད་དེ། །
དཀྱིལ་འཁོར་གསུམ་ནི་ཡོངས་སུ་བརྟག །
ཅེས་དང༌། འདུས་པ་རྒྱུད་ཕྱི་མ་ལས།
བྷ་གའི་དཀྱིལ་འཁོར་ཞེས་གྲགས་དང༌། །
བྱང་ཆུབ་སེམས་ཀྱི་དཀྱིལ་འཁོར་དང༌། །
ལུས་ཀྱི་དཀྱིལ་འཁོར་ཞེས་བཤད་པ། །
གསུམ་པའི་དཀྱིལ་འཁོར་ཡིན་པར་གསུངས། །
སྐུ་གསུང་ཐུགས་ཀྱི་དཀྱིལ་འཁོར་དུ། །
སྐུ་གསུང་ཐུགས་ཀྱིས་རྒྱས་བཏབ་སྟེ། །
རི་མོའི་དཀྱིལ་འཁོར་བརྟག་པར་བྱ། །
ཞེས་བུམ་དབང་ལུས་ཀྱི་དཀྱིལ་འཁོར་དང༌། གསང་དབང་བྷ་གའི་དཀྱིལ་འཁོར་དང༌། ཤེར་དབང་ཀུན་རྫོབ་བྱང་སེམས་ཀྱི་དཀྱིལ་འཁོར་ལས། བཞི་པ་དོན་དམ་བྱང་སེམས་ཀྱི་དཀྱིལ་འཁོར་ལས་ཏེ། ཕྱི་མ་འདི་ལ་འདས་མ་འདས་གཉིས་ཀྱི་དབྱེ་བ་ཡང་འགྱུར་བས། དེའི་ཕྱིར། དུས་འཁོར་རྩ་རྒྱུད་ལས།
ལུས་ཀྱི་དབང་པོ་བྷ་ག་སེམས། །
སྐུ་གསུང་ཐུགས་ཀྱི་རྡོ་རྗེ་ཡི། །
དཀྱིལ་འཁོར་རྣམ་པ་གསུམ་དུ་འགྱུར། །
གཞན་པ་ཚོན་ལྔ་ལྡན་པ་མིན། །
ཞེས་འབྱུང་ངོ༌། །དེས་ན་བུམ་པ་སོགས་ཀྱི་དབང་བསྐུར་བའི་དཀྱིལ་འཁོར་ནི་གདོད་ནས་གྲུབ་པའི་རྡོ་རྗེ་གསུམ་གྱི་མཁའ་དབྱིངས་ཀྱི་ལྷ་གནས་ཞུགས་རེག་ཙམ་གྱི་བདེ་ཆེན་མྱོང་ནུས་ཀྱི་དེ་ཉིད་སྔགས་ཀྱི་སྐལ་ལྡན་ལས་དང་པོ་པས་ཀྱང་བསྟེན་བྱ་ཡིན་ལ། དེ་ལས་རྡུལ་ཚོན་གྱི་དཀྱིལ་འཁོར་སོགས་ནི་མཆོག་ཏུ་བཟུང་བྱ་མ་ཡིན་ཞེས་སློབ་དཔོན་ཆེན་པོ་པདྨ་བཛྲ་གྱིས་གསང་བ་གྲུབ་པར།
དཔལ་ལྡན་འདུས་པའི་རྗེས་འབྲང་བའི། །
དངོས་གྲུབ་བཟང་པོ་སྒྲུབ་པའི་ཕྱིར། །
མཁའ་དབྱིངས་ལྷ་ཡི་གཞལ་ཡས་ནས། །
ཇི་ལྟ་བ་བཞིན་ཡང་དག་གནས། །
བཟང་པོར་རང་གིས་བསྐྱེད་བྱེད་པ། །
ཐོག་མ་དབུས་མཐར་དྲི་མ་མེད། །
དང་པོ་ལས་ཅན་སེམས་ཅན་རྣམས། །
མཚོན་ཅིང་ཡིད་ཆེས་བྱེད་པ་པོ། །
མཁའ་དབྱིངས་རྡོ་རྗེ་ཀུན་སྦྱོར་བའི། །
རེག་ལས་ངོ་མཚར་ཆེན་པོ་ཉིད། །
ཅེས་འབྱུང་ལ། དེ་ལྟ་བུའི་དབང་དེ་རྡུལ་ཚོན་གྱི་དཀྱིལ་འཁོར་དུ་བསྐུར་ན། དཔོན་སློབ་ཐམས་ཅད་ལ་འདི་ཕྱི་གཉིས་ཀར་སྡུག་བསྔལ་བསྐྱེད་པར་འགྱུར་ཏེ། སློབ་དཔོན་ཨིནྡྲ་བྷཱུ་ཏིས་ཡེ་ཤེས་གྲུབ་པར།
རྟོག་པ་ཐམས་ཅད་རྣམ་སྤངས་པའི། །
ཡེ་ཤེས་མཆོག་བཟང་ཐོབ་པ་ཡི། །
རྡོ་རྗེ་ཡེ་ཤེས་དབང་བསྐུར་བས། །
དངོས་གྲུབ་མཆོག་ནི་སྒྲུབ་པར་བྱ། །
ཡང་དག་ཡེ་ཤེས་ཀུན་ལྡན་ན། །
བྲིས་པའི་དཀྱིལ་འཁོར་ལོག་གཞན་དུ། །
དབང་བསྐུར་བ་ནི་ལེན་ཅེ་ན། །
འདི་ནི་དམ་ཚིག་ཉམས་པར་འགྱུར། །
དམ་ཚིག་ཉམས་པས་སྡུག་བསྔལ་ནི། །
ལུས་དང་དེ་བཞིན་ཡིད་དང་ནི། །
དེའི་དོན་རྣམས་ཉམས་འགྱུར་ཤིང༌། །
མྱུར་བ་ཉིད་དུ་ཤི་བར་འགྱུར། །
ཤི་ནས་དམྱལ་བའི་སྡུག་བསྔལ་ནི། །
བསྐལ་པ་བྱེ་བ་བརྒྱ་ཕྲག་ཏུའང༌། །
མྱོང་ནས་ལས་འཕོས་འགྱུར་ན་ཡང༌། །
གདོལ་པའི་དམན་པའི་རིགས་སུ་སྐྱེ། །
ལྐུགས་པའམ་ཡང་ན་འོན་པའམ། །
སྐྱེ་ཞིང་སྐྱེ་བར་དམུས་ལོང་དུ། །
སྐྱེ་བར་འགྱུར་བ་ཐེ་ཚོམ་མེད། །
ཅེས་དང་ཡང་དེར་འདུས་པའི་ལུང་དྲངས་མ་ཐག་པ་དེ་དྲངས་ནས་བཤད་པ་ནི་ཇི་སྐད་དུ། དཀྱིལ་འཁོར་ཐིག་གདབ་པ་དང་མཚོན་རྩི་དགྱེ་བ་ལ་སོགས་པ་མི་བྱའོ། །སྔགས་ཀྱི་སེམས་དཔའ་ཞེས་བྱ་བ་ནི་ཡིད་སྐྱོབ་པར་བྱ་བའི་ཕྱིར་སྔགས་ནི་ཡེ་ཤེས་ཡིན་ཏེ། ཡང་དག་པའི་ཡེ་ཤེས་མཐོང་བ་ཞེས་བྱ་བའི་དོན་ཏོ། །གལ་ཏེ་རྨོངས་པས་དེ་ལྟར་བྱེད་ན་ནི། བྱང་ཆུབ་རྙེད་དཀའ་བར་འགྱུར་རོ། །བྱིས་པའི་སྐྱེ་བོ་ལས་དང་པོ་པ་སེམས་ཅན་གྱི་བྱ་བ་བྱེད་པ་དེས་བྱ་བ་དེ་ལྟར་བྱས་ན་སངས་རྒྱས་ཉིད་དང་རྡོ་རྗེ་འཛིན་པ་ཉིད་རྙེད་དཀའ་བར་འགྱུར་རོ། །ཞེས་བྱ་བའི་དོན་ཏོ། །ཡང་དག་པའི་ཡེ་ཤེས་ཀྱི་མངོན་པར་དབང་བསྐུར་བ་དང་ལྡན་པའི་རྣལ་འབྱོར་པ་དེ་ལ་ནི། དཀྱིལ་འཁོར་འབྲི་བ་དང་འཇུག་པ་དང་དབང་བསྐུར་བ་ལ་སོགས་པ་ནི་བཀག་པ་ཡིན་ནོ། །ཞེས་སོགས་རྒྱས་པར་བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་དང༌། དེ་ཉིད་ཀྱི་དངོས་ཞལ་སློབ་མཐའ་དག་གིས་དབྱངས་ཅིག་མགྲིན་གཅིག་པས་གསུངས་པ་སྟེ། དཔལ་ལྡན་ས་སྐྱ་པཎྜི་ཏ་ཁྱེད་ཀྱིས་ལེགས་པར་ཅིའི་ཕྱིར་སུན་དབྱུང༌། དེའི་དགོས་པ་སྟོན་ཅིག །ཁྱད་པར་བདག་གི་འདྲེན་པ་དམ་པ་དཔལ་ལྡན་སྒམ་པོ་པ་དང༌། ཕག་མོ་གྲུ་པ་དང༌། འཇིག་རྟེན་གསུམ་གྱི་མགོན་པོ་འབྲི་གུང་པ་དག་ནི། སྐལ་བ་དང་ལྡན་པའི་སློབ་མ་ལ་དབང་བསྐུར་བ་ན། རྟོགས་ལྡན་གྱི་བླ་མ་དཔོན་སློབ་ཀྱི་རང་སེམས་རྣམ་པར་དག་པ་ཐ་མལ་གྱི་ཤེས་པ་ཉིད་རྟེན་བརྟེན་པའི་དཀྱིལ་འཁོར་དུ་སྣང་བ་ལས་དབང་ལེན་བསྐུར་མཛད་པ་ཡིན་ནོ། །
ཅི་དཔལ་ལྡན་ས་སྐྱ་པའི་ཕྱོགས་ལ་སོགས་པ་ཁ་ཅིག་འདི་ལྟར། དེ་ལྟའི་སེམས་རྣམ་པར་དག་པའི་དཀྱིལ་འཁོར་སོགས་རྡོ་རྗེ་འཆང་གིས་མ་གསུངས་པའི་གསར་གཟོའི་དྲན་རྒྱའོ་སྙམ་ན་མ་ཡིན་ཏེ། རྒྱུད་ཀྱི་རྒྱལ་པོ་དཔལ་རྙོག་པ་མེད་པར།
སེམས་ཀྱི་དཀྱིལ་འཁོར་དག་པ་སྟེ། །
རང་བཞིན་མེད་པར་སྒོམ་པར་བྱ། །
མེ་ལོང་ལྟ་བུ་གཅིག་ཡིན་ཏེ། །
དང་པོའི་གྲུར་ནི་རྟོག་པ་ཡང༌། །
སོ་སོར་རྟོག་པ་ཞེས་གསུངས་པས། །
ཤར་གྱི་གྲྭར་ནི་རྣམ་པར་བརྒྱན། །
བྱ་བ་ནན་ཏན་ཁྱད་འཕགས་པ། །
བྱང་གི་གྲྭར་ནི་རྣམ་པར་སྤྲས། །
མཉམ་ཉིད་ཡེ་ཤེས་ཆེན་པོ་ནི། །
བག་ཆགས་མེད་གྲུ་རྗེས་ཐོབ་མེད། །
གཞན་དུའང་དཀྱིལ་འཁོར་གྲུ་བཞི་པ། །
གྲྭ་ཡི་དབུས་ནི་ཐམས་ཅད་དུ། །
དེ་ཉིད་འདི་ནི་རབ་འཇུག་པ། །
ཡེ་ཤེས་སྤྱོད་ཡུལ་དུ་ནི་བརྟགས། །
སྒོ་བཞི་ཡང་དག་བརྗོད་པ་ནི། །
དེ་བཞིན་དྲན་པ་བཞི་འབྱུང་བ། །
དེ་བཞིན་གྲྭ་བཞིར་གསུངས་པ་ནི། །
སྦྱིན་པ་བཞི་ཡི་རྣམ་བཞག་པ། །
དབུས་སུ་དཀྱིལ་འཁོར་གཟུགས་སུ་ནི། །
མི་བསྐྱོད་པ་ཡི་རྣམ་པར་བརྒྱན། །
ཞི་དང་ཆོས་དོན་བརྒྱན་པ་ལ། །
དེ་དག་ཐམས་ཅད་དཀྱིལ་འཁོར་འགྲུབ། །
དྲ་བ་དྲ་ཕྱེད་ཟླ་བ་སོགས། །
རྟ་བབས་ལ་སོགས་ཐམས་ཅད་ནི། །
སེམས་ཀྱི་མཐར་ཐུག་བརྗོད་པ་སྟེ། །
དེ་ཉིད་རང་བཞིན་ལས་ནི་གསུངས། །
གང་ཞིག་སེམས་ཀྱི་རབ་འཕེལ་བ། །
ཏིང་འཛིན་ཡན་ལག་རྣམ་པར་གནས། །
དེ་ཉིད་དྲ་བ་ཞེས་བྱར་བྱ། །
དྲ་བ་ཕྱེད་པ་ཕྱེད་དུ་སྟེ། །
དྲིལ་བུ་དོ་ཤལ་བཏགས་པ་ཡི། །
རང་གི་བཙུན་མོ་རྟོག་པར་བྱེད། །
སྒྲ་སྙན་རྣམ་པ་ལྟ་བུ་ནི། །
ཆོས་རྣམས་ཐམས་ཅད་སོ་སོར་རྟོག།
ཆོས་རྣམས་མ་སྐྱེས་མཐོང་བའི་ཕྱིར། །
དེ་ཉིད་རྒྱལ་མཚན་ཕྲེང་བར་གསུངས། །
བླ་རེ་ལ་སོགས་གང་བྲེས་པ། །
དངོས་པོ་ལ་སོགས་དང་པོར་སེམས། །
སེམས་ནི་བླ་རེ་ཞེས་བྱར་བཤད། །
དམ་པའི་དོན་ལ་གསུངས་པའོ། །
གོས་ཕྲེང་དེ་དག་ཐམས་ཅད་ནི། །
རྣམ་པ་སྣ་ཚོགས་སྣང་བ་ཉིད། །
གང་ཞིག་རྡོ་རྗེ་རྣམ་པའི་སེམས། །
དགའ་བའི་ཡེ་ཤེས་ཀྱིས་ནི་མཚན། །
དེ་ཡི་དོན་དུ་རྟག་ཏུ་གསུང༌། །
གྲུ་བཞི་མཚམས་ནི་ཐམས་ཅད་དུ། །
རྡོ་རྗེ་རིན་ཆེན་རྟོགས་པའི་ཕྱིར། །
རྡོ་རྗེ་རིན་པོ་ཆེ་ཡིས་ཕྲས། །
ཟླ་བ་ཉི་མ་གང་གསུངས་པ། །
ཐབས་དང་ཤེས་རབ་དོན་མཐོང་ཕྱིར། །
ཐབས་དང་ཤེས་རབ་བདག་ཉིད་སེམས། །
ཡེ་ཤེས་འདི་ནི་རྣམ་པར་བརྒྱན། །
སྐུ་གསུང་ཐུགས་ཀྱི་རྡོ་རྗེ་སྐྱེས། །
དེ་ཉིད་དཀྱིལ་འཁོར་དུ་ནི་གསུངས། །
ཞེས་འབྱུང་ལ། དེས་ན་རྟོགས་ལྡན་གྱི་བླ་མའི་ཐུགས་ཆོས་དབྱིངས་རྣམ་པར་དག་པའི་ལྷའི་དཀྱིལ་འཁོར་དུ་སློབ་མའི་མོས་གུས་དཀར་པོ་གཅིག་ཐུབ་གཉིས་ཆུ་ལ་ཆུ་བཞག་དུ་སོང་བའི་ཐུགས་ཡིད་གཅིག་ཏུ་འདྲེས་ན་རྡོ་རྗེ་སློབ་དཔོན་རྟོགས་ལྡན་གྱི་བླ་མ་རིན་པོ་ཆེ་དེ་ཉིད་ཆོས་ཐམས་ཅད་ལ་མངོན་པར་བྱང་ཆུབ་པ་ལ་ཆགས་ཐོགས་ཀྱི་སྒྲིབ་པ་དང་བྲལ་བར་དབང་ཐོབ་པ་དེ་ལྟར་སྐལ་ལྡན་གྱི་སློབ་མས་ཀྱང་དབང་ཐོབ་པ་དེ་ལ་དབང་བསྐུར་ཐོབ་པར་མི་འཇོག་པར། སྡོམ་པ་དེ་ཚིག་འཁྲུལ་མེད་ཙམ་ཡང་མི་ལྡན་པའི་ཚེ་འདིའི་ཆོས་བརྒྱད་དོན་གཉེར་གྱི་ཆེད་དུ་གར་ཐིག་དབྱངས་སོགས་ཀྱི་འདོན་ཆ་བྱང་ཙམ་ཞིག་གིས་རྡུལ་ཚོན་སོགས་མཛེས་མཛེས་པོར་གསེར་དངུལ་གྱི་བུམ་པ་དང་རྒྱ་ཧོར་གྱི་དྲིལ་བུ་སོགས་མགོར་བཞག་པའི་དཀྱིལ་འཁོར་དུ་འཇུག་ཚུལ་གྱིས་རྒྱུད་སྨིན་པའི་དབང་དུ་ག་ལ་འགྲོ །དེའི་ཕྱིར་རྗེ་སྒམ་པོ་པས།
བཀའ་བརྒྱུད་ནོར་བུ་རིན་པོ་ཆེ། །
སྒྲོ་བཀུར་གཉིས་ཀྱིས་མ་སླད་པར། །
ནཱ་རོ་མཻ་ཏྲིའི་རྒྱུད་པ་ཐོབ། །
གསོལ་བ་འདེབས་པ་འདི་དང་རེ་སྤྲོ། །
སངས་རྒྱས་རྣམས་ཀྱི་དབང་བསྐུར་གསངས། །
བྱིན་བརླབས་ཀྱི་ཆུ་རྒྱུན་མ་ཆད་པར། །
ཡོངས་སུ་གྲགས་པའི་མི་ལ་རྗེ། །
དེ་སྤྱི་གཙུག་གི་རྒྱན་དུ་དང་རེ་སྤྲོ། །
ཆོས་ཉིད་བློ་ཡི་མ་རེག་པ། །
སྤྲོས་བྲལ་ནམ་མཁའི་ངོ་བོ་ཉིད། །
ལྷན་ཅིག་སྐྱེས་པ་བདུད་རྩིའི་རོ། །
ཆོས་ཕྱག་རྒྱ་ཆེན་པོ་འདི་དང་རེ་སྤྲོ། །
རྒྱུད་སྡེ་བཞི་ཡི་བཅུད་ཕྱུང་ནས། །
སྙན་བརྒྱུད་ཚིག་གིས་མ་སླད་པ། །
ངོ་སྤྲོད་མ་བུ་འཕྲད་པ་འདྲ། །
ཐབས་ལམ་ཟབ་མོ་འདི་དང་རེ་སྤྲོ། །
དམ་ཚིག་གཡོ་སྒྱུས་མ་སླད་པར། །
ཤེལ་ལྟར་དག་པའི་རྣལ་འབྱོར་པ། །
བྱ་ར་གནས་གསུམ་གྱི་མཁའ་འགྲོས་བྱེད། །
སྤུན་བར་ཆད་མི་འབྱུང་དང་རེ་ཕྲོ། །
ཞེས་རྗེ་བཙུན་ཆེན་པོ་མི་ལ་དེ་ཉིད་ཀྱི་སྐུ་གསུང་ཐུགས་ཡེ་ཤེས་རྡོ་རྗེ་ཉིད་དཀྱིལ་འཁོར་བཞིར་གྲུབ་པ་ལས་དབང་བཞི་ཐོབ་པ་ལས་ལྷག་པའི་རྡུལ་ཚོན་སོགས་ཀྱི་དཀྱིལ་ཆུང་ཞིག་ཁོ་ན་ལས་ཐོབ་པ་རྒྱུད་སྨིན་བྱེད་དུ་མི་བཟུང་ལ། དེ་ཉིད་ཀྱི་ཕྱིར་རྗེ་སྒམ་པོ་པ་དཔོན་སློབ་ལ། སྣང་སྲིད་དཀྱིལ་འཁོར་དང་ལྷག་པའི་ལྷ་དང་ཆོས་ཕུང་དུ་ཤར་བས། བྲིས་པའི་ཡི་དམ་གྱི་ཐང་ཀ་དང་གླེགས་བམ་སོགས་དང་འབྲལ་སྤངས་དང༌། རྡུལ་ཚོན་གྱི་དཀྱིལ་འཁོར་སོགས་ཀྱི་སྒྲུབ་མཆོད་ཐུན་ཁྲིགས་སོགས་ནི་དགོས་པ་མ་ཡིན་ཏེ། རྗེ་སྒམ་པོ་པ་ཉིད་ཀྱིས།
སྒྱུ་ལུས་རྒྱལ་བའི་དཀྱིལ་འཁོར་ན། །
འདོད་ཡོན་ཞེན་མེད་དུ་བྱིན་བརླབས་ནས། །
ཉིན་དང་མཚན་དུ་མཆོད་པ་འབུལ། །
མཆོད་རྫས་མེད་དེ་ང་མི་འགྱོད། །
ཕྱི་སྣོད་རང་འཁྲུངས་གཞལ་ཡས་ཁང༌། །
ནང་བཅུད་འགྲོ་དྲུག་སྙིང་པོ་ཅན། །
ཤེས་རབ་ཆེན་པོ་རྟོགས་བགྱིས་པས། །
ག་ན་འདུག་ཀྱང་གཞལ་ཡས་ཁང༌། །
སུ་དང་ཕྲད་ཀྱང་ཡི་དམ་ལྷ། །
ཐང་སྐུ་མེད་དེ་ང་མི་འགྱོད། །
དཀར་དམར་སྣ་ཚོགས་ཀྱི་ཤོག་བུ་ལ། །
ཤེས་རབ་ཆེན་པོའི་སྣག་ཚ་སྦྱར། །
དབང་པོ་ལྔ་ཡི་ཡི་གེ་བྲིས། །
ཅིར་སྣང་ཆོས་ཀྱི་དཔེ་རུ་བཀོད། །
དཔེ་ཆ་མེད་དེ་ང་མི་འགྱོད། །
ལར་འགྱོད་མེད་ཀྱི་རྣལ་འབྱོར་བློ་རེ་བདེ། །
ཁམས་གསུམ་སེམས་ཅན་ཐམས་ཅད་ལ། །
དེ་ཉིད་ཡོད་དེ་རྟོགས་པ་མེད། །
གདམས་ངག་ཟབ་མོས་མཚམས་སྦྱར་ནས། །
སྐུ་གསུམ་འབྲལ་མེད་ཀྱི་ཏིང་འཛིན་ཤར། །
མི་ལ་རས་པས་བཀྱེས་པ་ཡིན། །
ཞེས་འབྱུང་ལ། འདི་ལྟ་བུའི་དབང་དུ་མཛད་ན་དཀྱིལ་འཁོར་དུ་ཞུགས་ནས་དབང་ལེན་པ་དང་བསྐྱེད་རྫོགས་སྒོམ་པའི་ཚུལ་ནི། བཀའ་བརྒྱུད་འདི་ལ་འདི་ལྟར་སྣང་སྟེ། རྗེ་དུས་གསུམ་མཁྱེན་པའི་ཐུགས་སྲས་མཁས་པ་དབང་རྡོར་གྱི་མགུར་ལས།
རང་ལུས་རྒྱལ་བའི་དཀྱིལ་འཁོར་ལ། །
ཡེ་ཤེས་སེམས་དཔའི་དགོས་རེ་ཤི། །
རླུང་འགྲོ་འོང་རྡོ་རྗེའི་བཟླས་པ་ཡིན། །
སྒྲོ་བཏགས་ཀྱི་སྙིང་པོ་ཟློ་རེ་ཤི །
བྱམས་སྙིང་རྗེ་སྟོང་པའི་ཤུགས་འབྱུང་ཡིན། །
བློས་བྱས་ཀྱི་ཚད་མེད་སྒོམ་རེ་ཤི། །
གཟུགས་སྐུ་ཀུན་གདུལ་བྱའི་སྣང་བ་ཡིན། །
ཀུན་བརྟགས་ཀྱི་བསྐྱེད་རིམ་སྒོམ་རེ་ཤི། །
ཕྲིན་ལས་ཀུན་ཆོས་སྐུའི་འོད་ཟེར་ལ། །
འབད་རྩོལ་གྱི་མཚན་མ་ཡོད་རེ་ཤི། །
གཞན་དོན་གདུལ་བྱའི་བསོད་ནམས་ལ། །
རང་སྣང་དུ་གྲུབ་པ་ཡོད་རེ་ཤི། །
ཞེས་འབྱུང་ལ། རྫ་ཡི་ཡེ་ཤེས་དར་པོས་ཀྱང༌།
ཐལ་བ་ཁྲ་བོ་གཏོར་བ་དཀྱིལ་འཁོར་མིན། །
དཀྱིལ་འཁོར་དེ་ལ་ཆགས་པ་ཡི་དམ་མིན། །
ཟན་བཤོས་རྩེ་བསྡུང་བཅས་པ་ལྷ་བཤོས་མིན། །
དེ་ཡི་དྲི་ལ་འཁོར་བ་ལྷ་ཚོགས་མིན། །
ཞེས་འབྱུང་ངོ༌། །དེས་ན་བཀའ་བརྒྱུད་འདི་པའི་ལུགས་ཀྱིས། དཔལ་ཕག་མོ་གྲུབ་པ་རྗེ་སྒམ་པོ་པའི་སྐུ་མདུན་དུ་དཀྱིལ་འཁོར་ཇི་ལྟ་བུར། ཞུགས་ནས་དབང་བསྐུར་ཚུལ་ནི། དཔལ་ཕག་གྲུའི་མགུར་ལས།
རྗེ་བླ་མ་རྣམས་ལ་ཕྱག་འཚལ་ལོ། །
བཀའ་དྲིན་ཅན་ལ་སྐྱབས་སུ་མཆི། །
བདག་སོགས་བྱིན་གྱིས་བརླབས་ཏུ་གསོལ། །
ཤཱཀྱའི་དགེ་སློང་སྡོམ་བུ་པ། །
གསང་སྔགས་ཐེག་ཆེན་རྣལ་འབྱོར་ང༌། །
བླ་མ་རིན་ཆེན་དྲུང་དུ་ཕྱིན། །
སྐུ་གསུམ་ངོ་སྤྲོད་ཀྱི་གདམས་ངག་ཤར། །
སྙན་པ་སྒྲ་ཡི་ངོ་སྤྲོད་ཐོས། །
མཇལ་བ་མིང་གི་ངོ་སྤྲོད་མཐོང༌། །
བྱིན་བརླབས་ཐུགས་ཀྱི་ངོ་སྤྲོད་ཞུགས། །
རྗེ་ཟླ་འོད་གཞོན་ནུའི་སྤྲུལ་པའི་སྐུ། །
རྣལ་འབྱོར་དབང་ཕྱུག་ཐུགས་ཀྱི་སྲས། །
འགྲོ་བ་འདྲེན་པའི་སྐྱེས་བུ་གཅིག །
ཐུགས་ཆོས་ཉིད་ནམ་མཁའ་ལྟ་བུ་ལ། །
རྟོགས་པ་ཉི་ཟླ་ལྟ་བུར་ཤར། །
ཐུགས་རྗེའི་འོད་ཟེར་འགྲོ་ལ་ཁྱབ། །
དད་ལྡན་རྣམས་ཀྱི་ཚོགས་པ་ཡིན། །
སེམས་ཉིད་ཆོས་སྐུར་སྟོན་མཛོད་ཅིག །
འཁོར་བཅས་ཀྱི་ཤན་ཕྲག་འབྱེད་མཁན་ཡིན། །
ཀུན་ལ་ཕན་པའི་སྤྲུལ་སྐུ་གཅིག །
དེ་འོལ་བཀོལ་ཀྱི་གནས་ན་བཞུགས་སོ་སྐད། །
མཚན་ཐོས་པ་ཙམ་གྱིས་དགའ་བ་སྐྱེས། །
བསམ་པ་ཙམ་གྱི་གྲོས་ཐག་ཆོད། །
བདག་བ་ལང་ལྟ་བུའི་གང་ཟག་གཅིག །
སྙན་པ་ལོང་ཁྲིད་ལྟ་བུར་རྙེད། །
རྗེ་རིན་པོ་ཆེའི་དྲུང་དུ་བརྟོལ། །
དེ་སྙན་པ་སྒྲའི་ངོ་སྤྲོད་ལགས། །
གཙང་ཞིང་ཉམས་དགའི་བསིལ་ཁང་དུ། །
བྱ་རྒྱལ་རྒོད་པོའི་སྒྲོ་དཔུང་ལ། །
ཤེལ་མཚོན་དར་གྱི་གཡོགས་མ་བྱས། །
དྲོ་ལ་འཇམ་པའི་གདན་སྟེངས་ན། །
རྗེ་སྔར་མ་མཐོང་བའི་གཟི་མདངས་ཅན། །
བྱང་ཆུབ་སེམས་ཀྱི་འགྲོ་ལ་གཟིགས། །
མཛེས་པའི་ཞལ་རས་འཛུམ་དང་བཅས། །
བུ་བདེ་སྐྱིད་འཛོམ་པར་འོང་ངམ་གསུངས། །
རྗེ་དེ་མཐོང་བ་ཙམ་གྱིས་སྣང་བ་འགྱུར། །
བ་སྤུ་ལྡང་ཞིང་དགའ་བ་སྐྱེས། །
རྣམ་རྟོག་གི་རླུང་པོ་ལྡང་མ་ནུས། །
རི་བོང་ཚང་ན་ཉལ་བ་བཞིན། །
མིག་འཛུམ་མི་ཤེས་པའི་ཉམས་ཤིག་བྱུང༌། །
ཚོགས་དྲུག་འཛིན་པ་མེད་པར་ཤར། །
དེ་མཐོང་བ་མིག་གི་དབང་བསྐུར་ལགས། །
རྗེ་དུས་གསུམ་གྱི་སངས་རྒྱས་དགོངས་པ་དེ། །
རྗེ་རིན་པོ་ཆེ་ཡི་ཐུགས་ལ་ཤར། །
འོད་ཟེར་སྐལ་ལྡན་རྣམས་ལ་འཕྲོས། །
བླ་མའི་བྱིན་བརླབས་ཞུགས་པ་དང༌། །
སྒྲིབ་པའི་མུན་ནག་དག་པ་དང༌། །
འོད་གསལ་སེམས་ལ་ཤར་བ་གསུམ། །
འདི་གསུམ་དུས་གཅིག་འོང་བར་གདའ། །
ཞེན་པ་ནང་ནས་ལོག་པ་དང༌། །
གཟུང་འཛིན་འབྲེལ་ཐག་ཆད་པ་གཉིས། །
ངེས་ཤེས་གཏིང་ནས་སྐྱེས་པ་གསུམ། །
འདི་གསུམ་དུས་གཅིག་འོང་བར་གདའ། །
སེམས་ལ་རང་དབང་ཐོབ་པ་དང༌། །
རྣམ་རྟོག་གཏན་ལ་ཕེབས་པ་གཉིས། །
སྣང་བ་རང་སར་གྲོལ་བ་གསུམ། །
འདི་གསུམ་དུས་གཅིག་འོང་བར་གདའ། །
འོད་གསལ་འཕྲང་ལ་བལྟ་བ་དང༌། །
འཛིན་མེད་རང་གསལ་སྒོམ་པ་གཉིས། །
ཤུགས་འབྱུང་འགག་མེད་ཉམས་མྱོང་གསུམ། །
འདི་གསུམ་དུས་གཅིག་འོང་བར་གདའ། །
སྦྱངས་པའི་ལས་འཕྲོ་སད་པ་དང༌། །
མཚན་ལྡན་རྗེ་དང་མཇལ་བ་དང༌། །
སེམས་རང་ངོ་རང་གིས་ཤེས་པ་གསུམ། །
འདི་གསུམ་དུས་གཅིག་འོང་བར་གདའ། །
རང་སེམས་ཟད་སར་བསྐྱལ་བ་དང༌། །
ཆོས་ཉིད་མ་བུ་འཕྲད་པ་དང༌། །
གཟུགས་སྐུའི་གཞན་དོན་འཆར་བ་གསུམ། །
འདི་གསུམ་དུས་གཅིག་འོང་བར་གདའ། །
བྱིན་བརླབས་ཐུགས་ཀྱི་ངོ་སྤྲོད་འདི། །
བླ་མ་དམ་པའི་ཐུགས་རྗེ་ཡིས། །
མཁའ་ལ་ཉི་ཤར་ཇི་བཞིན་དུ། །
རྣམ་རྟོག་ཆོས་སྐུར་ཤར་བར་གདའ། །
ངོ་སྤྲོད་གསུམ་གྱི་གདམས་ངག་འདི། །
བླ་མའི་གསུང་ལས་མ་ཐོབ་སྟེ། །
རང་སེམས་བླ་མས་དེ་སྐད་གསུངས། །
ཞེས་འབྱུང་བས། རྗེ་སྒམ་པོ་པ་དཔོན་སློབ་ཀྱི་དཀྱིལ་འཁོར་བཞེངས་ནས་དབང་བསྐུར་ཚུལ་འདི་ལྟ་བུ་ནི། བཅོམ་ལྡན་འདས་ཀྱིས་ལེགས་པར་དམིགས་ཕྱེད་པར་མཛད་དེ་གསུངས་པ་ནི། དཔེར་ན་རྗེ་སྒམ་པོ་པ་དང་ཕག་གྲུ་འཇིག་རྟེན་མགོན་པོ་དུས་གསུམ་མཁྱེན་པ་གཡུ་བྲག་པ་སོགས་ཀྱི་སྐུ་མདུན་དུ་འབྱོར་ལྡན་ཨ་ཝ་དྷཱུ་ཏི་པ་ལ་བཻཌཱུརྱ་སོགས་ཀྱི་རྡུལ་ཚོན་གྱི་དཀྱིལ་འཁོར་དང་དངོས་སུ་རིག་མ་སོགས་ཀྱི་རྫས་ལ་བརྟེན་ནས་དབང་བསྐུར་བར་ཡང་མཛད་ལ། དེ་ལྟར་འབྱོར་པ་མེད་པའི་ཨ་ཝ་དྷཱུ་ཏི་པ་ལ་ཚིག་ཙམ་གྱིས་ཀྱང་དཀྱིལ་འཁོར་དེ་དག་དབང་གི་བྱ་བ་འགྲུབ་པར་མཛད་པ་དང་ཆེས་འབྱོར་པ་ཡིན་ཏེ། བླ་མའི་ཡོན་ཏན་ཡོངས་སུ་བཟུང་བའི་རྒྱུད་ལས།
འབྱོར་ལྡན་ཨ་ཝ་དྷཱུ་ཏི་པ། །
སྙིང་རྗེའི་འོད་ཟེར་གྱིས་དབང་བསྐུར། །
བྱིས་པ་འཇུག་པའི་དབང་བདུན་དང༌། །
གོང་མ་བུམ་པ་གསང་དབང་དང༌། །
ཤེས་རབ་ཡེ་ཤེས་དབང་བསྐུར་བྱ། །
གསུམ་པ་དེ་བཞིན་ཡང་བཞི་པ། །
མཚོན་བྱེད་དཔེ་ཡི་ཡེ་ཤེས་ཀྱིས། །
མཚོན་བྱ་དོན་གྱི་ཡེ་ཤེས་མཚོན། །
མཆོག་ཏུ་མི་འགྱུར་བདེ་བ་ཆེ། །
ལྷན་ཅིག་སྐྱེས་དགའ་སྐད་ཅིག་མ། །
རྡོ་རྗེ་སློབ་དཔོན་བདག་པོའི་དབང༌། །
གོང་མ་མཆོག་དབང་འབྱོར་ལྡན་མ། །
མདོར་བསྟན་རབ་དབྱེ་ལས་ཤེས་བྱ། །
བླ་མ་ཡོན་གྱི་མཉེས་བྱེད་ཅིང༌། །
མཁའ་འགྲོ་ཚོགས་ཀྱིས་ཚིམ་བྱེད་པའོ། །
དེ་ལྟར་མི་བྱེད་འབྱོར་ལྡན་ལ། །
ནམ་ཡང་དབང་ནི་སྦྱིན་མི་བྱ། །
ཨ་ཝ་དྷཱུ་ཏི་པ་ལ་ནི། །
བླ་མ་མཁའ་འགྲོ་མཆོད་ལ་སྦྱིན། །
ཡང་ན་མཆོད་པ་མེད་གྱུར་ཀྱང༌། །
བླ་མའི་ཚིག་གི་དབང་བསྐུར་སྦྱིན། །
དབྱིངས་ཀྱི་རྣལ་འབྱོར་བསྟན་པར་བྱ། །
དེ་བཞིན་སྔགས་ཆོས་རྣལ་འབྱོར་བསྟན། །
ལག་པའི་ཕྱག་རྒྱ་བསྟན་པར་བྱ། །
མཆོག་ཏུ་མི་འགྱུར་བདེ་བ་ཆེ། །
ནམ་མཁའི་རྣལ་འབྱོར་གཉིས་ཀྱང་སྦྱིན། །
ཞེས་གསུངས་པས། དེ་ལྟའི་སྐལ་ལྡན་འབྱོར་མེད་ཨ་ཐིག་སོགས་ཀྱི་དཀྱིལ་འཁོར་ནི་མི་འབྱོར། དེ་མ་འབྱོར་ནས་དབང་བསྐུར་མ་གྲུབ་ན་དད་ཅན་སེམས་སུན་དབྱུང་བའི་ཉེས་པ་རྡོ་རྗེ་སློབ་དཔོན་ལ་ཡང་གོས་པར་འགྱུར་བས་དེ་ལྟའི་སློབ་མ་ལ་སྨིན་བྱེད་ཀྱི་དཀྱིལ་འཁོར་ནི་ཚིག་ཙམ་གྱི་དཀྱིལ་འཁོར་གྱིས་ལེགས་པར་གྲུབ་པ་ཡིན་ལ།
ཡང་ཁ་ཅིག་དེ་ལྟའི་སྐལ་ལྡན་ཡིན་ན་རྡུལ་ཚོན་སོགས་ཀྱི་འབྱོར་པ་གནོད་སྦྱིན་མོ་སོགས་ཀྱི་རྡོ་རྗེ་སློབ་དཔོན་གྱི་བཀས་སྐད་ཅིག་ཏུ་བསྒྲུབས་ཆོག་པས་དེ་ལྟར་ཅིའི་ཕྱིར་མི་འབྱོར་བར་འགྱུར་ཞེ་ན། ཅི་ཁྱེད་ཅག་རྡོ་རྗེ་འཆང་ལས་ཀྱང་དྲན་རྒྱ་ཆེ་བར་སྣང་བས་དེའི་རྒྱུ་མཚན་ཁྱེད་རང་ཉིད་ཀྱིས་བཤད་པར་རིགས་ལ། གཞན་དུ་རྒྱུད་ལས་གཟུགས་ངན་པ་སོགས་ཀྱང་དཀྱིལ་འཁོར་དུ་འཇུག་མི་བཏུབ་པར་གསུངས་ནས་སྐལ་བ་ལྡན་ན་རུང་བར་གསུངས་ལ། དེའི་ཚེ་སློབ་དཔོན་གྱི་བཀས་དེའི་གཟུགས་བསྒྱུར་བར་ཅི་མི་འགྱུར་ཏེ། ཁྱེད་ལྟར་གྱི་བརྗོད་པ་མཚུངས་པར་འགྱུར་བའི་ཕྱིར། ཡང་རྗེ་སྒམ་པོ་པ་སོགས་ཀྱི་དབང་གོང་མའི་ཆེད་དུ་དངོས་རིག་ལ་བསྟེན་པའི་དབང་བསྐུར་བར་མཛད་པར་ཡང་སྣང་བ་ནི། རྗེ་བཙུན་དེ་དག་གི་རྣམ་ཐར་ལས། དུས་བཟང་པོ་རྣམས་སུ་རྗེའི་དྲུང་དུ་ཉེ་གནས་རྣམས་རྒྱང་རིང་པོ་ནས་ཉན་པ་ན་བུད་མེད་མང་པོའི་གད་མོ་བྱུང་བ་དང་ཆང་གི་དྲིས་ཁྱབ་ཡོང་བ་དྲུང་དུ་ཕྱིན་པ་ན། བུད་མེད་ཆང་སོགས་འགར་ཡང་དམིགས་པར་མི་འགྱུར་བ་སོགས་ཀྱི་འབྱུང་བ་ལྟར་རོ། །
ཡང་ས་སྐྱ་པ་ཁ་ཅིག་དུས་འཁོར་ནས་ཚིག་དབང་བསྐུར་བ་དེ་འཇིག་རྟེན་ལས་འདས་པའི་དབང་གོང་མའི་དབང་དུ་བྱས་པ་མ་ཡིན་ནོ་སྙམ་ན་ནི། ཁྱེད་ཅག་དུས་འཁོར་བའི་ཆོས་ལ་བློ་ཁ་ཅུང་ཟད་ཀྱང་མ་ཕྱོགས་པར་སྣང་སྟེ། བཤད་མ་ཐག་པའི་བླ་མའི་ཡོན་ཏན་ཡོངས་སུ་བཟུང་གི་ལུང་དེ་ཉིད་ལས་འཇིག་རྟེན་ལས་འདས་མ་འདས་ཀྱི་དབང་བསྐུར་གཉིས་ཀའི་དབང་དུ་མཛད་ནས་ཚིག་དབང་ཙམ་གྱི་དེ་དག་བསྐུར་ཆོག་པ་ཁྱེད་ཅག་རྒྱུས་ཅུང་ཟད་ཀྱང་མི་སྣང་བའི་ཕྱིར། ཡང་འདིར་རི་བོ་དགེ་ལྡན་པའི་མཁས་གྲུབ་པ་སོགས་ཁ་ཅིག །དུས་འཁོར་གྱི་དབང་བསྐུར་ཚུལ་རྡུལ་ཚོན་གྱི་དཀྱིལ་འཁོར་དུ་བྱིས་འཇུག་གི་དབང་བདུན་མ་བསྐུར་བར་དབང་གོང་མ་དང་གོང་མ་ཆེན་པོ་སོགས་བསྐུར་ནས་སྦྱོར་བ་ཡན་ལག་དྲུག་སོགས་རྫོགས་རིམ་སྒོམ་པ་ནི་ཆུ་ལ་མར་སྲུབས་པ་ལྟར་བསྟན་པ་ལ་ཤིན་ཏུ་གནོད་དོ། །ཞེས་ཟེར་བ་དང༌།
ཡང་བོད་ཀྱི་དུས་འཁོར་བ་ཁ་ཅིག །འདིའི་མཆོག་དབང་གོང་མ་རྣམས་བསྐུར་བ་ལ་དུས་འཁོར་རང་གི་རྡུལ་ཚོན་གྱི་དཀྱིལ་འཁོར་དུ་དབང་མ་ཐོབ་ཀྱང་བླ་མེད་ཙམ་གྱི་རྡུལ་ཚོན་དཀྱིལ་འཁོར་དུ་དབང་ཐོབ་པ་ཞིག་ཅིས་ཀྱང་དགོས་སོ་ཞེས་ཟེར་བ་ནི་ལེགས་པར་མ་གོ་སྟེ། དེ་ལྟར་ན་རྣལ་འབྱོར་གྱི་དབང་ཕྱུག་བི་བྷུ་ཏི་ཙནྡྲ་དང་མཻ་ཏྲི་ཛོ་ཀི་བལ་རས་ཞེས་བྱ་བའི་མཚན་དུ་བསྒྱུར་ནས། བོད་དུ་བྱོན་ནས་དུས་འཁོར་གྱི་དོན་དབང་བཅུ་གཅིག་བསྐུར་ནས་རྫོགས་རིམ་བསྟན་པས་མཆོག་གི་དངོས་གྲུབ་ཐོབ་པ་མང་པོ་བྱུང་བ་དག་ཀྱང་བསྟན་པ་ལ་ཆེས་གནོད་པར་འགྱུར་བའི་ཕྱིར།
ཡང་བྱིས་འཇུག་གི་དབང་རྡུལ་ཚོན་གྱི་དཀྱིལ་འཁོར་དུ་མ་བསྐུར་བར་དབང་གོང་མ་བསྐུར་ཡང་མི་ཐོབ་སྟེ། བསྐྱེད་རིམ་གྱི་བྱ་བྱེད་རྣམས་དེ་ཉིད་ཀྱི་ཆོ་ག་ནས་ཇི་ལྟར་བཤད་པ་ལྟར་སྒྲུབ་པས་མཐར་ཕྱིན་པར་མ་བྱས་པའི་ཕྱིར་ཞེ་ན། འོ་ན་རྒྱུད་ལས་བཤད་པ་རིམ་པ་སྤྱིར་བཏང་ལྟར་ན་རྡུལ་ཚོན་གྱི་དཀྱིལ་འཁོར་དུ་བྱིས་དབང་ཐོབ་ནས་འོག་མིན་གྱི་བར་གྱི་འཇིག་རྟེན་པའི་དངོས་གྲུབ་མ་ཐོབ་པར་དབང་གོང་མ་བསྐུར་ནས་རྫོགས་རིམ་འཇིག་རྟེན་ལས་འདས་པའི་དངོས་གྲུབ་འགྲུབ་པར་མི་འགྱུར་བར་གསུངས་པའི་ཕྱིར་ཁྱེད་ཅག་ནི་འོག་མིན་པའི་དངོས་གྲུབ་ཏུ་མ་ཟད་འདོད་ལྷའི་དངོས་གྲུབ་ཙམ་མ་ཐོབ་སྣང་བས་མཆོག་གི་དབང་བསྐུར་བ་སྐད་དང་རྫོགས་རིམ་སྒོམ་པ་སྐད་ཀྱི་ཆུ་ལ་མར་སྲུབས་དེ་འཇོག་པ་ཅིས་མི་རིགས་པའི་ཕྱིར། ཡང་དཔལ་ལྡན་ས་སྐྱ་པཎྜི་ཏ་ལྟར། སྐད་ཅིག་གི་བསྐྱེད་རིམ་གྱི་ལྷའི་གསལ་འདེབས་མི་འཐད་པ་དེ་ལྟ་ན། བསྐྱེད་རིམ་ལ་འཇུག་པ་ན་དང་པོར་སྐད་ཅིག་ཉིད་དུ་བདག་ཉིད་ལྷག་པའི་ལྷར་གསལ་སྣང༌། ཀྲོང་བསྐྱེད་དུ་བྱས་ནས་དཀྱིལ་འཁོར་གྱི་བྱ་བ་ཐམས་ཅད་ལ་འཇུག་པ་བསྐྱེད་རྫོགས་ཀྱི་མཉམ་གཞག་གི་དཀྱིལ་འཁོར་རྒྱས་པ་རྣམས་གྲོལ་རྗེས་ཐོབ་ཐུན་མཚམས་སྤྱོད་ལམ་གྱི་སྐབས་སུ་དཀྱིལ་འཁོར་འཁོར་ལོ་བསྡུས་པ་ཙམ་གྱི་ང་རྒྱལ་སྐད་ཅིག་ཏུ་བཟུང་ནས་སྤྱོད་ལམ་བྱ་བ་ལ་འཇུག་པར་རྒྱུད་སྡེ་ཐམས་ཅད་ནས་གསུངས་པའང༌། སྦྱང་གཞི་སྦྱོང་བྱེད་པ་ཕྲོད་པའི་ཆོ་ག་མ་ཡིན་པར་འགྱུར་བ་དང༌། ཁྱད་པར་ཟླ་བྲལ་གྱི་མཁས་གྲུབ་ཆེན་པོ་མཚུར་ཕུ་གོ་ཤྲི་འཇམ་དབྱངས་རིན་པོ་ཆེས།
བདེ་མཆོག་ཆོ་གར་དྲིལ་བུམ་པས། །
སེམས་ཅན་རྫུས་ཏེ་སྐྱེ་བ་བཞིན། །
ས་བོན་མེད་པར་རྣམ་པར་བསྒོམ། །
ཞེས་གསུངས་འདུས་པ་ཀླུ་སྒྲུབ་ཀྱིས། །
སྐད་ཅིག་གསལ་དང་ལྷ་མོས་སོགས། །
རྫུས་སྐྱེས་སྦྱོང་བྱེད་ཀུན་དགག་གམ། །
ཞེས་ལན་དུ་མཛད་པ་ནི་གཟུ་བོའི་གསུང་འཇིགས་པ་མེད་པ་སེངྒེའི་སྒྲ་ཆེན་པོར་གྱུར་པ་ཡིན་ཏེ། བདེ་མཆོག་གི་རྒྱུད་ངེས་བརྗོད་བླ་མ་དང་སྡོམ་པ་རྒྱ་མཚོ་དང་མཁའ་འགྲོ་མ་དྲ་བ་སྡོམ་པ་དང་ཕག་མོ་མངོན་བྱུང་རྣམས་ལས་གསུངས་པའི་རྡོ་རྗེ་རྣལ་འབྱོར་མ་ལྷ་སོ་བདུན་གྱི་དཀྱིལ་འཁོར་རྣམས་སྒྲུབ་ཚུལ་ལ། སློབ་དཔོན་ཕྲེང་བ་མཁན་པོ་དང་པཎྜི་ཏ་ཤྲི་ཨུ་མ་པ་ཏི་ད་རྟས་མཛད་པའི་དབང་ཆོག་དང༌། ཤམྦྷ་ལའི་རིགས་ལྡན་ཁྱབ་འཇུག་སྦས་པས་མཛད་པའི་རྡོ་རྗེ་ཕག་མོའི་སྒྲུབ་ཐབས་དང༌། སློབ་དཔོན་ཨིནྡྲ་བྷུ་ཏིས་རྗེ་དུས་གསུམ་མཁྱེན་པ་ལ་གནང་བའི་ཕག་མོ་ཞལ་བཞི་མའི་དཀྱིལ་ཆོག་དང༌། གཞན་ཡང་ཕག་མོ་གཞུང་དྲུག་སོགས། ཁྱད་པར་ནཱ་རོ་མཻ་ཏྲི་ཤ་བ་རི་པ་སོགས་རྒྱ་གར་གྱི་གྲུབ་ཆེན་ཇི་སྙེད་ལས་རྒྱུད་དེ།
དེང་སང་གངས་ཅན་གྱི་ལྗོངས་འདིར་ཕག་མོའི་ཆོས་སྐོར་དབྱར་མཚོ་ལྟར་འཕེལ་ནས་དཀྱིལ་འཁོར་ཡང་གྲུ་བཞི་སྒོ་བཞི་ཁོ་ནར་མ་ཟད་ཆོས་འབྱུང་པདྨ་སོགས་དུ་མའི་དཀྱིལ་འཁོར་དུ་དབང་སྡོམ་བྱིན་རླབས་ཀྱི་སྟོབས་མཆོག་གི་དངོས་གྲུབ་ཐོབ་པ་བགྲང་འདས་སུ་མཛད་པའི་ཕྱིར། ཚུལ་འདི་ལ་ཆོས་རྗེ་ས་སྐྱ་པཎྜི་ཏས།
གཞན་ཡང་ཕག་མོའི་བྱིན་རླབས་ལ། །
གསང་སྔགས་ཆོས་སྒོར་བྱེད་པ་ནི། །
རྒྱུད་སྡེ་གང་ནས་བཤད་པ་མེད། །ཅེས་དང༌།
གཡུང་དྲུང་རིས་ཀྱི་དཀྱིལ་འཁོར་དང༌། །
ནས་འདྲ་ལ་སོགས་བྱེད་པ་ཐོས། །
འདི་འདྲ་དག་ཏུ་དབང་བསྐུར་ཡང༌། །
སྡོམ་པ་ཐོབ་པར་མི་འགྱུར་རོ། །
ཞེས་སོགས་གསུང་བར་སྣང་བའི་ཆོས་ལོག་སུན་འབྱིན་ཡིན་ཞེས་འཆད་གདའ་བ་ལ། ཟླ་བྲལ་མཚུར་ཕུ་གོ་ཤྲི་ཆེན་པོས།
ཨིནྡྲ་བྷཱུ་ཏི་དཱ་རི་ཀ །
དྲིལ་བུ་བི་ཀོང་ཀ་བ། །
ཤ་བ་རི་པ་ཨ་ཏི་ཤ །
ནཱ་རོ་རྔོན་པ་དྷ་ཡི་པ། །
རིན་ཆེན་འབྱུང་གནས་ཨ་བྷ་ཡཱ། །
མར་པ་མི་ལ་དྭགས་པོ་པ། །
དུས་མཁྱེན་ཕག་གྲུ་ཞང་གཡུ་བྲག །
གླིང་རས་རྒྱལ་བ་འབྲི་གུང་པ། །
འདི་དག་ཕག་མོའི་བྱིན་རླབས་ཀྱིས། །
སྨིན་གྲོལ་བརྟན་པ་ཐོབ་བོ་ཞེས། །
རྒྱ་གར་རྒྱ་ནག་ཧོར་བོད་ལ། །
ནམ་ལངས་ཉི་ཤར་ལྟ་བུར་གྲགས། །
ཁྱེད་ཀྱི་གང་ཟག་རབ་འབྲིང་ཀུན། །
ཕག་མོའི་བྱིན་རླབས་དབང་ཐོབ་པས། །
མི་སྨིན་མི་གྲོལ་སྡོམ་མེད་ཅེས། །
ལན་གྲངས་དུ་མར་གསུངས་མོད་ཀྱང༌། །
ཕྱོགས་ལྷུངས་རང་འདོད་ཚིམ་པ་ལས། །
དད་ལྡན་སུ་ཞིག་ཡིད་གར་འོང༌། །
པཎ་གྲུབ་ཚད་མ་འདི་དག་གི །
དཀྱིལ་འཁོར་དབང་བསྐུར་བྱིན་རླབས་ཚུལ། །
ཆོ་ག་ཐམས་ཅད་ཉམས་གྱུར་ཅིང༌། །
ཁྱེད་ཀྱི་ཆོ་ག་མཛད་དོ་ཅོག །
མ་ཉམས་པ་ཡི་སྒྲུབ་བྱེད་དང༌། །
དེ་ཡི་དཔང་པོར་སུ་ཞིག་ཡོད། །
ཅེས་པའི་དྲི་མ་ཡང་ཐར་འདོད་དག་ལ་གཅེས་པའི་དྲི་བ་ཡིན་ཏེ། ནཱ་རོའི་སློབ་མ་རྣམས་ཀྱིས་ནཱ་རོའི་མན་ངག་སྒོམ་བཞིན་པ་ལ་མི་སྒོམ་པར་སྨྱོན་པ་དང༌། མར་པས་བདེ་མཆོག་ཡབ་ཡུམ་དང་དགྱེས་རྡོར་རྣལ་འབྱོར་ཡབ་ཡུམ་གྱི་དབང་བྱིན་རླབས་སློབ་མ་ལ་མཛད་པའི་སྲོལ་མེད་ཅིང༌། དེ་ལྟར་བྱེད་པ་ལ་མར་པ་རང་ལའང་ཕག་མོའི་བྱིན་རླབས་མེད་པ་དང༌། དེ་ལྟར་བྱས་ན་མར་པ་རང་ལུགས་ལ་འགལ་བ་ཆེན་པོ་ཡོད་པ་དང༌། ཡང་ནཱ་རོའི་རྗེས་འབྲང་སྐད་པ་ཀུན་ལ་ནཱ་རོའི་ཆོས་དྲུག་བཀའ་ཆད་དེ། མི་ལ་ཡན་ནས་ཆོས་དེ་ཆད་ཟིན་པའོ། །ཞེས་སོགས་ཀྱི་བསྙོན་ཆེན་པོ་ས་སྐྱ་པཎྜི་ཏས་འདེབས་པར་མཛད་པ་ལ་འགའ་ཞིག་བདེན་ནམ་སྙམ་པ་རྫུན་པར་རྟོགས་པའི་དགོས་ཆེད་ཆེན་པོ་སྣང་བའི་ཕྱིར་ཏེ། འདི་ལྟར་ས་པཎ་པས།
ནཱ་རོ་ཏ་པ་དབང་བསྐུར་དང༌། །
རིམ་གཉིས་ཆོས་ཀྱི་གཙོ་བོར་མཛད། །
ནཱ་རོའི་བརྒྱུད་པ་འཛིན་བཞིན་དུ། །
དབང་དང་རིམ་གཉིས་མི་སྒོམ་པ། །
རྒྱུད་དང་འགལ་བ་ལྟ་ཅི་སྨོས། །
རང་ལུགས་དང་ཡང་འགལ་བ་ཡིན། །
རྡོ་རྗེ་ཕག་མོའི་བྱིན་རླབས་ནི། །
མར་པ་ལྷོ་བྲག་པ་ལ་མེད། །
མར་པའི་བརྒྱུད་པ་འཛིན་བཞིན་དུ། །
ཕག་མོའི་ཆོས་སྒོ་འབྱེད་པ་ནི། །
རྒྱུད་དང་འགལ་བ་ལྟ་ཅི་སྨོས། །
རང་ལུགས་རང་ཡང་འགལ་བ་ཡིན། །
ནཱ་རོ་ཆོས་དྲུག་ཅེས་བྱའི་ཁྲིད། །
མི་ལ་ཡན་ཆད་དེ་ལས་མེད། །
ཆོས་དྲུག་བོར་ནས་ལམ་འབྲས་དང༌། །
ཕྱག་རྒྱ་ཆེན་པོ་ལ་སོགས་པ། །
གཞན་གྱི་གདམས་ངག་སྒོམ་བཞིན་དུ། །
ནཱ་རོའི་བརྒྱུད་པ་འདོད་བྱེད་པ། །
གཞན་དང་འགལ་བ་ལྟ་ཅི་སྨོས། །
རང་ལུགས་དང་ཡང་འགལ་བ་ཡིན། །
ཞེས་གསུངས་ལ། དེ་ལྟའི་སྙོན་དོར་གྱི་ཚིག་ལ་སྙིང་པོ་ཅི་ཞིག་ཡོད། ལུང་རིགས་གཞན་ཟད་ནས་ཕོངས་ཚིག་དེ་ལྟར་བརྗོད་པས། རྗེ་བཙུན་མར་པ་མི་ལའི་ཕྲིན་ལས་མཁའ་མཉམ་དགག་པར་ག་ལ་ནུས་ཏེ། རང་ཉིད་ངོ་ཚ་ཞིང་ཁྲེལ་མེད་པ་ལ་ཅི་ཞིག་ཡོད་པའི་ཕྱིར། དེ་ལྟར་ན། རྗེ་བཙུན་བི་པས།
དབང་དང་རིམ་གཉིས་གཙོ་བོར་མཛད། །
བིའི་བརྒྱུད་པ་འཛིན་རྣམས་ནི། །
དབང་རིམ་གང་ཡང་མི་སྒོམ་མོ། །
བདག་མེད་མ་ཡི་བྱིན་རླབས་ནི། །
འབྲོག་མི་ལོ་ཙྭ་བ་ལས་མེད། །
འབྲོག་མིའི་རྗེས་འཇུག་བདག་མེད་མའི། །
དབང་བསྐུར་བྱེད་ན་རྒྱུད་དང་ནི། །
རང་ལུགས་དང་ཡང་འགལ་བར་ཟད། །
གསུང་ངག་ལམ་འབྲས་ཞེས་པའི་ཁྲིད། །
ས་ཆེན་ཡན་ཆད་དེ་ལས་མེད། །
ལམ་འབྲས་བོར་ནས་སྦྱོར་དྲུག་དང༌། །
རིམ་ལྔ་ལ་སོགས་བསྒོམས་བྱས་ཏེ། །
བིའི་བརྒྱུད་པ་འདོད་བྱེད་པ། །
རྒྱུད་དང་རང་ལུགས་གཉིས་ཀར་འགལ། །
ཞེས་བརྗོད་ནའང་ལས་ཀྱི་སྒྲིབ་པས་སྒྲིབ་པ་ཆེས་སོགས་པས་ངན་འགྲོའི་རྒྱུ་ཆེན་པོར་འགྲོ་བ་ལས་དེང་ཕྱིན་ཆད་ཐར་འདོད་དག །མར་པ་མི་ལ་འབྲོག་མི་ས་སྐྱ་པ་སོགས་རྣལ་འབྱོར་གྱི་དབང་ཕྱུག་རྣམས་ལ་སྐུར་པ་མི་འཚམ་པ་གདབ་པར་མི་བྱའོ། །ཡང་གྲུ་བཞི་སྒོ་བཞིའི་དཀྱིལ་འཁོར་མ་གཏོགས་དཀྱིལ་འཁོར་གཞན་མཐའ་དག་སྨིན་བྱེད་ཀྱི་དབང་བསྐུར་བའི་རྟེན་འབྲེལ་འདུ་འཕྲོད་པ་ཅན་དུ་མི་འགྱུར་ཞེས་གསུངས་པ་དེ་ལ། ཟླ་བྲལ་མཚུར་ཕུ་གོ་ཤྲིས།
ཆོས་འབྱུང་གྲུ་གསུམ་དཀྱིལ་འཁོར་ལ། །
རྟེན་འབྲེལ་སྒྲིག་པར་མི་རུང་ན། །
གྲུབ་བཞི་པ་ཡི་དཀྱིལ་འཁོར་ལ། །
རྟེན་འབྲེལ་སྒྲིག་པར་མི་རུང་འགྱུར། །
དེ་བཞིན་ལུས་དང་བྱང་ཆུབ་སེམས། །
བྷ་གའི་དཀྱིལ་འཁོར་ཡང་དེར་འགྱུར། །
དཀྱིལ་འཁོར་དེ་དག་གྲུ་བཞི་མིན། །
དུས་ཀྱི་འཁོར་ལོ་ལས་གསུངས་པའི། །
ཟླུམ་པོ་སྒོ་བརྒྱད་ཡང་དེར་འགྱུར། །
དཔལ་མཆོག་ཞི་བ་མདུང་དང་ནི། །
གཞུ་ཡི་དཀྱིལ་འཁོར་བཤད་པ་དང༌། །
ཁམས་གསུམ་རྣམ་རྒྱལ་སོག་ཁ་རིས། །
གཞན་ཡང་མཉམ་སྦྱོར་བདུད་རྩི་ཡིས། །
དཀྱིལ་འཁོར་ཟླ་གམ་པ་ཉིད་དང༌། །
གུར་གྱི་དོན་གྲུབ་དཀྱིལ་འཁོར་ལ། །
གྲུ་གསུམ་པ་དང་འཇིགས་བྱེད་ཀྱིས། །
ཟླུམ་པོ་སྒོ་གཅིག་དཀྱིལ་འཁོར་དང༌། །
འཁོར་ལོ་ནང་མ་ཕལ་ཆེར་ལ། །
སྒོ་དང་ཀ་བ་བཤད་པ་མེད། །
སྒོ་ཀྱང་ཀ་བ་བརྒྱད་པ་དང༌། །
སྒོ་མང་ཀ་བ་ཆེས་མང་དང༌། །
རྟ་བབས་མང་དང་རྟ་བབས་མེད། །
མཆོད་རྟེན་རྒྱ་ཕིབས་གུར་ལ་སོགས། །
དཀྱིལ་འཁོར་མི་འདྲ་འདི་དག་ལས། །
གྲུབ་བཞི་སྒོ་བཞི་མ་གཏོགས་ཚད། །
སྨིན་བྱེད་དཀྱིལ་འཁོར་མི་འགྱུར་དྲང༌། །
དེ་དག་རྟེན་འབྲེལ་འགྲིག་ཐུབ་པའི། །
དཀྱིལ་འཁོར་རྣམ་དག་ཡིན་གྱུར་ན། །
རྒྱུད་ཀྱི་དགོངས་པ་ལོན་པ་ཡི། །
ཏཻ་ལོ་ནཱ་རོ་ལ་སོགས་པའི། ། 
གྲུབ་ཆེན་རྣམས་ཀྱི་མཛད་པ་ཡི། །
རྡོ་རྗེ་ཕག་མོའི་དཀྱིལ་འཁོར་ལ། །
གྲུ་གསུམ་སྦྱར་བའི་དཀྱིལ་འཁོར་དེ། །
དཀྱིལ་འཁོར་རྣམ་དག་མིན་པ་ལ། །
ལུང་དང་རིག་པ་ཅི་ཞིག་ཡོད། །
ཏཻ་ལོ་ནཱ་རོ་ལ་སོགས་ཀྱི། །
གྲུབ་ཆེན་རྣམས་ཀྱིས་མཛད་པའི་ཕྱིར། །
དཀྱིལ་འཁོར་རྣམ་དག་མིན་ཞེ་ན། །
འོ་ན་གྲུབ་ཆེན་དེ་དག་གིས། །
མཛད་པའི་དཀྱིལ་འཁོར་གྲུ་བཞི་པ། །
རྣམ་དག་མིན་པར་མཚུངས་པར་འགྱུར། །
ཞེས་གསུངས་པའང་ནམ་མཁའི་ཁམས་ན་སྙན་པར་གྲགས་པའི་ལེགས་བཤད་དུ་གྲུབ་སྟེ། གཟུ་བོར་གསུངས་པའི་ངག་ཡིན་པའི་ཕྱིར། ཡང་དཀྱིལ་འཁོར་དུ་གཡུང་དྲུང་ནས་འདྲ་རིས་སོགས་དང་དགའ་འཁྱིལ་སོགས་བཀོད་པ་མི་འཐད་དོ། །ཞེས་ས་སྐྱ་པས་གསུངས་པ་དེ་ལྟར་ཡང་མི་འཐད་ཅེས། ཟླ་བྲལ་གོ་ཤྲི་ཆེན་པོས།
དཀྱིལ་འཁོར་ལྷ་ཡི་མཚན་མ་ཡི། །
ཕྱག་རྒྱ་ཕྱག་མཚན་བཀྲ་ཤིས་རྫས། །
ཇི་སྙེད་འགོད་པ་འཐད་གྱུར་ན། །
གཡུང་དྲུང་དགའ་འཁྱིལ་བཀོད་པ་སོགས། །
དམིགས་གསལ་མི་འཐད་རྒྱུ་མཚན་གྱི། །
ལུང་རིགས་ཚད་མ་སྟོན་དགོས་སོ། །
ཞེས་འབྱུང་བ་དང༌། ནས་འདྲའི་དཀྱིལ་འཁོར་མི་འཐད་པ་ཉིད་ཡིན་ན། དེ་ནི་དཔལ་ལྡན་ས་སྐྱ་པ་ཉིད་ཀྱི་ལུགས་ཁྱད་པར་བར་སྣང་བས་རང་ལུགས་རང་གིས་འགོག་པ་ཇི་ལྟར་ཡིན་ཞེས། ཟླ་བྲལ་འཇམ་དབྱངས་རིན་པོ་ཆེས།
ཆོས་འབྱུང་ཉིས་རྩེགས་མ་ཤེས་པར། །
ཁ་སྦྱོར་བྱས་པས་ནས་འདྲ་རིས། །
ས་སྐྱའི་སློབ་དཔོན་འགའ་ཡིས་ནི། །
སྦས་པའི་ཟབ་ཆོས་ཕུལ་བྱུང་ཡིན། །
ཡིན་མིན་ཆོས་རྒྱལ་འཕགས་པ་ཡིས། །
ཧོར་ཡུལ་སྦྱར་བའི་མཁའ་སྤྱོད་གཟིགས། །
ཞེས་འབྱུང་བ་དེ་དག་རྣམ་དཔྱོད་དང་ལྡན་པ་དག་ལ་གྲོལ་བ་བླ་ན་མེད་པ་སྟེར་བར་འགྱུར་བ་ཉིད་ཀྱི་ཕྱིར། འདི་ལྟར་འཆད་པ་ལ་བཀའ་དྲིན་ཆེན་པོས་སྙིང་ནས་ཕྱག་བགྱིའོ། །གཞན་ཡང་ས་སྐྱ་པཎྜི་ཏས།
དེང་སང་རྡོ་རྗེ་ཕག་མོ་ཡི། །
བྱིན་བརླབས་དབང་བསྐུར་ཡིན་ཞེས་ཟེར། །
འདི་ཡི་ཆོས་ཀྱི་སྒོ་ཕྱེ་ནས། །
གཏུམ་མོ་ལ་སོགས་སྒོམ་པ་མཐོང༌། །ཞེས་དང༌།
རྡོ་རྗེ་ཕག་མོའི་བྱིན་བརླབས་ལ། །
སྡོམ་པ་ཕོག་ཀྱང་ཆགས་མི་འགྱུར། །
ཞེས་སོགས་བྱིན་བརླབས་ཡིན་ན་དབང་མ་ཡིན་དགོས་པ་དང༌། བྱིན་བརླབས་དབང་གི་རྗེས་ནས་མ་གཏོགས་བྱར་མི་རུང་བ་དང༌། བྱིན་བརླབས་ཀྱིས་རྒྱུད་གྲོལ་བས་གསང་སྔགས་ཀྱི་ཆོས་ཀྱི་སྒོ་དབྱེ་ནས་ཆོས་ལ་རང་བྱན་ཚུད་པའི་གང་ཟག་སྐལ་ཅན་མི་འགྱུར་ཞེས་པའི་བྱིན་བརླབས་ཀྱི་ངོས་འཛིན་དེ་གང་ལ་བྱེད། དཀྱིལ་འཁོར་དུ་མ་ཞུགས་པར་ལྷག་པའི་ལྷའི་ཡེ་ཤེས་འབེབས་པ་ལྟ་བུ་ཞིག་ལ་བྱེད་ན་ནི། དེ་ཡང་དཀྱིལ་འཁོར་དུ་དབང་བསྐུར་བའི་ཆོ་ག་ལས་གཞན་དུ་མིན་ཏེ། དབང་བསྐུར་ཞིང་དཀྱིལ་འཁོར་དུ་ཞུགས་པའི་དང་པོར་རྡོ་རྗེ་ཡེ་ཤེས་ཀྱི་བྱིན་བརླབས་མ་ཕེབས་པ་དཀྱིལ་འཁོར་དུ་ཞུགས་སྨིན་བཀག་པའི་ཕྱིར། རྗེ་བཙུན་རྔོག་གི་ཀྱེ་རྡོར་དབང་མཆོག་རྣམས་སུ་དབང་གོང་མ་རྣམས་སུ་བསྐུར་བ་ལའང་བྱིན་བརླབས་འབེབས་པའི་དབང་ཆོག་ངེས་པར་མཛད་སྣང་བའི་ཕྱིར།
ཡང་རྡུལ་ཚོན་སོགས་ཀྱི་དཀྱིལ་འཁོར་མ་བཞེངས་པར་དབང་བཞིའི་དངོས་གྲུབ་བམ་བྱིན་བརླབས་ལེན་པ་ཆོ་ག་ཞིག་ལ་བྱིན་བརླབས་ཞེས་བརྗོད་པ་ཡིན་ཏེ། དཔེར་ན། བདེ་མཆོག་དྲིལ་བུ་པའི་ཁྲིད་ཀྱི་སྔ་རོལ་ཏུ། བྱིན་བརླབས་འབེབས་པ་མཛད་པ་ལྟ་བུའོ། །ཞེ་ན། དེ་ལྟ་བུ་ནི་དབང་གི་དོན་ལ་མ་ཚང་བ་མ་ཡིན་ཏེ། སྔར་དབང་ཐོབ་པའི་དོན་གྱི་རྟོགས་པ་སླར་དྲི་བྲལ་དུ་བྱེད་པའི་ཆེད་ཀྱི་དབང་ཉིད་ཡིན་པའི་ཕྱིར། དྲིལ་བུ་རིམ་ལྔའི་རིམ་པ་དང་པོ་ལ་བྱིན་བརླབས་ཀྱི་རིམ་པ་ཞེས་འབྱུང་བའང༌། ཇི་སྐད་དུ།
ཞེས་འབྱུང་བས་སློབ་དཔོན་གྱིས་སློབ་མ་ལ་དོན་གྱི་ཡེ་ཤེས་བསྐྱེད་པར་བྱིན་གྱིས་བརླབ་པའི་དོན་ཡིན་ལ། ཡང་གཤེད་དམར་སྤྲོས་མེད་ཀྱི་བྱིན་བརླབས་ལྟ་བུའོ་ཞེས་ཟེར་ན་ནི། དེའི་ཚུལ་གློ་བོ་ལོ་ཙཱ་བའི་ལུགས་ལྟར་ན། བྱིན་བརླབས་སྤྲོས་པ་གཅོད་པ་ཀུ་ས་ལིའི་ཚོགས་སོགས་དང་འདྲ་ལ། བྱིན་བརླབས་དངོས་བླ་མའི་སྐུ་གསུང་ཐུགས་དང་སློབ་མའི་སྒོ་གསུམ་རོ་མཉམ་པར་བསྒོམ་ནས་ངོ་སྤྲོད་དེ། སློབ་མས་བསམ་གཏན་གྱི་ཡན་ལག་ལྔས་གནས་ཏེ། རྣམ་རྟོག་རང་སེམས་ནམ་མཁའ་སྟོང་པ་བཞི་བསྲེས་ནས་འོད་གསལ་འཆར་བའི་བྱིན་བརླབས་འབྱུང་བ་ཡིན། དབང་གི་དོན་ཅན་ཉིད་དུ་བཤད་པས་དེ་ལྟའི་བྱིན་བརླབས་ཀྱི་དབང་ལ་ཀུན་བུས་རྡུལ་ཚོན་རས་བྲིས་གང་རུང་གི་དཀྱིལ་འཁོར་དང་འབྲེལ་བའི་བདག་བསྐྱེད་མཆོད་པ་བུམ་བཟླས། སློབ་མ་རྗེས་འཛིན་ལ་ཁྲུས་བགེགས་བསྐྲད་པ་སེམས་བསྐྱེད་དམ་བཞག་བཞི་ཡེ་ཤེས་དབབ་བརྟན་མེ་ཏོག་འབུལ་ལྷ་ངོ་བསྟན། དངོས་གཞི་རིགས་ལྔའི་དབང་རྡོ་རྗེ་སློབ་དཔོན་གོང་མའི་དབང་གསུམ་ཚང་བར་གཞུང་དང་སྦྱོར་བར་མཛད་པས། འདི་དག་ལ་ཚད་མར་བྱེད་ནའང་བྱིན་བརླབས་ཉིད་དབང་དུ་གྲུབ་པས་བྱིན་བརླབས་ཡིན་ན་དབང་མ་ཡིན་པའི་ཁྱབ་པ་ཅི་སྟེ་འཐད།
ཡང་གཉོས་ལོ་རྒྱ་གར་དུ་བྱོན་ནས་པཎྜི་ཏ་བཙུན་མོ་ཅན་ལ་གསང་འདུས་ཞུ་བར་གསོལ་བ་བཏབ་པས་དམ་ཚིག་གི་སྐྱོན་སེལ་ལ་ཏིང་ངེ་འཛིན་གྱི་དབང་ལེན་ཚུལ་ནི། གཉོས་ལོས་རྗེ་ས་ཆེན་ལ་གསུངས་པ་དང༌། དེས་ཕག་གྲུ་ལ་གསུངས་པ་དང༌། ས་སྐྱ་པའི་ལམ་ཟབ་བླ་མར་བླ་མའི་གནས་གསུམ་གྱི་འོད་ཟེར་རིམ་གྱིས་དང༌། ཅིག་ཅར་བྱུང་བས་སློབ་མའི་གནས་གསུམ་དུ་རིམ་དང་ཅིག་ཅར་ཐིམ་པས་དབང་བཞི་ཐོབ་པའི་དམིགས་པ་བྱེད་པ་ལྟ་བུ་ནི་བྱིན་བརླབས་ཡིན་ནོ་སྙམ་ན་དེ་ནི། གཉོས་ལོ་དང་ས་སྐྱ་པ་རང་གི་ལུགས་ལའང་ཆོ་ག་གཞན་སྔོན་དུ་མ་སོང་བས་ཀྱང་དབང་བསྐུར་འདི་ལེན་པར་བྱ་ཞེས་འདི་ཉིད་དབང་དུ་འཆད་ཀྱིན་འདུག་པ་དང༌། འདི་ལྟའི་དབང་ངམ་བྱིན་བརླབས་ནི་གསང་སྔགས་ཀྱི་ཆོས་སྒོ་འབྱེད་ཤོས་ཀྱི་དབང་མཆོག་དེ་ལ་ཁྱེད་ཉིད་འདོད་པར་སྣང་བའི་ཕྱིར།
ཡང་གྲུབ་ཆེན་ནག་པོ་པས་མཛད་པའི་རལ་གཅིག་མ་དམར་མོའི་བྱིན་བརླབས་དང༌། ལྷ་མོ་འོད་འཛིན་གྱི་བྱིན་བརླབས་སློབ་དཔོན་དརྦན་གྱིས་མཛད་པ་ལྟ་བུའི་བྱིན་བརླབས་ལྟ་བུ་ལ་བྱིན་བརླབས་སོ་ཞེས་ཟེར་ན། དེ་དག་གི་ཐུན་མོང་གི་དངོས་གྲུབ་ཙམ་གྱི་བྱིན་བརླབས་ཕྲན་བུ་ཙམ་ནི་རིག་གཏད་སྔགས་ལུང་གི་རྗེས་གནང་སྒྲུབས་ཤིག་པར་བྱིན་གྱིས་བརླབས་པ་དང་འདིར་རྡོ་རྗེ་ཕག་མོའི་དབང་བཞིའི་བྱིན་བརླབས་ལས། མཆོག་གི་དངོས་གྲུབ་ཀྱི་ཆོས་སྒོ་ཕྱེ་བ་གཉིས་ཚུལ་མི་ཅིག་པས། ཁྱེད་ཅག་ས་སྐྱ་པའི་ཕྱོགས་འཛིན་དག་རྡོ་རྗེ་ཕག་མོ་དང་རྡོ་རྗེ་སློབ་དཔོན་གྱི་བྱིན་བརླབས་ཀྱི་སློབ་མའི་རྒྱུད་པ་དང་ལམ་གྱི་ངོ་བོར་གྲོལ་ཞིང་བྱིན་བརླབས་ཀྱི་འཕོ་བའི་བྱིན་རླབས་ནོད་ལེན་འདི་དབང་མ་ཡིན་པར་སྒྲུབ་པ་འདི་ལ་དགོས་ཆེད་ཅི་ཡོད་ཅེས། ཟླ་བྲལ་གོ་ཤྲི་ཆེན་པོས།
བདེ་མཆོག་རྡོ་རྗེ་ཕག་མོ་སོགས། །
རྒྱུད་སྡེ་དེ་དང་དེ་དག་གི །
ལམ་གྱི་རིམ་པས་ཧེ་རུ་ཀ །
ཡབ་ཡུམ་གོ་འཕང་སྒྲུབ་པ་ན། །
ལུགས་དེའི་དབང་དང་བྱིན་བརླབས་ཀྱིས། །
ཆོ་གས་དེ་ཡི་གསང་སྔགས་ཆོས། །
སྨིན་གྲོལ་སྒོ་ཆེན་ཕྱེ་བ་ལས། །
ཐབས་གཞན་མེད་པ་ཡིན་པ་ལ། །
དེ་ལྟའི་ཐབས་དེ་རྒྱུད་རྣམས་ལས། །
བཀག་ཅེས་སྨྲ་བའི་སྙོན་ཧམ་འདི། །
བསམ་ཤེས་སུ་ཡི་མདུན་དུ་རུང༌། །ཞེས་དང༌།
རྡོ་རྗེ་ཕག་མོའི་དབང་བསྐུར་གྱི། །
བྱིན་བརླབས་སྟོབས་ཀྱི་དམ་ཚིག་དང༌། །
སྡོམ་པ་གང་ཡང་མི་སྐྱེ་བར། །
རྡོ་རྗེ་ཕག་མོ་དེ་ཉིད་ནི། །
གཞན་རྒྱུད་སྨིན་གྲོལ་ནུས་པ་ཡི། །
སངས་རྒྱས་མིན་པར་ཁས་ལོང་ཤིག །
ཡིན་ན་དེ་ཡི་དེ་ལྟ་བར། །
མི་ནུས་རྡོ་རྗེ་ཕག་མོ་དེའི། །
སྔོན་ལས་ངན་པའི་འབྲས་ལས་ཅི། །
དེ་འདྲའི་ལས་འབྲས་ངན་སྨིན་ན། །
རྡོ་རྗེ་ཕག་མོའང་ཇི་ལྟར་འགྱུར། །
ཞེས་གསུངས་བའང་གསང་སྔགས་ཀྱི་དབང་དང་བྱིན་བརླབས་ཐམས་ཅད་ཀྱི་མིག་ཕྱེད་པའི་གསུང་དུ་ཟད་དོ། །གཞན་ཡང་ས་པཎ་པས།
འོ་ན་ཆོ་ག་མེད་བཞིན་དུ། །
བླ་མའི་ལུས་ཀྱི་དཀྱིལ་འཁོར་ལས། །
དབང་བཞི་རྫོགས་པར་ལེན་ཞེས་ཟེར། །
འོ་ན་དགེ་སློང་དགེ་ཚུལ་ཡང༌། །
བླ་མའི་སྐུ་ལས་ཅིས་མི་ལེན། །
སེམས་བསྐྱེད་ཀྱང་ནི་བླ་མ་ཡི། །
སྐུ་ཉིད་ལས་ནི་ཐོབ་པའི་ཕྱིར། །
སེམས་བསྐྱེད་ཆོ་ག་ཅི་ཞིག་དགོས། །
ཞེས་པ་འདི་ལ་ཉམས་འཚར་དུ་སྨྲ་ན། 
འོ་ན་ཁྱོད་ཀྱི་ལམ་ཟབ་མོར། །
བླ་མའི་སྐུ་ཡི་དཀྱིལ་འཁོར་ལས། །
དབང་བཞི་ལེན་པར་བཤད་པ་དེ། །
འཁྲུལ་པ་ཉིད་དུ་མ་སོང་ངམ། །
དབང་བཞི་ལེན་པའི་ཆོ་ག་དེ། །
ཆོ་ག་མིན་པའི་དབང་བཞི་པོ། །
ལེན་བྱེད་དེ་ཡི་ཆོ་ག་ལས། །
གཞན་པའི་ཆོ་ག་ཡོད་པར་དྲང༌། །
དེ་ལྟ་ན་ནི་ཐུག་མེད་འགྱུར། །
དབང་བསྐུར་བླ་མའི་སྐུ་ཉིད་ལས། །
ལེན་པ་རྒྱུད་ནས་གསུངས་པ་དང༌། །
སྡོམ་པ་འོག་མ་བླ་མའི་སྐུར། །
ལེན་པ་སངས་རྒྱས་ཀྱིས་མ་གསུངས། །
འདི་གཉིས་མཚུངས་པ་བསྒྲེས་པ་ཡི། །
རིགས་པས་སུ་ལ་གནོད་པར་འགྱུར། །
ཁྱད་པར་ས་པཎ་པས།
ཕག་མོའི་བྱིན་བརླབས་སྨིན་བྱེད་དུ། །
རྒྱུད་སྡེ་ཀུན་ལས་གསུངས་པ་མེད། །
ཅེས་བྲིས་གདའ་བ་འདི་རྡོ་རྗེ་ཕག་མོའི་བྱིན་བརླབས་ལ་སྒེར་ནད་ཆེན་པོ་ཞིག་ཡོད་ཤེས་ཆེ་བར་འདུག་པ་དེ་ལྟ་ན། བིའི་པས་མཛད་པའི་ཕག་མོའི་སྒྲུབ་ཐབས་ལས། རྡོ་རྗེ་ཕག་མོས་ལྷག་པར་བི་པའི་རྒྱུད་བྱིན་གྱིས་བརླབས་ནས་དངོས་གྲུབ་ཐོབ་པར་གསུངས་གདའ་བས། ཁྱེད་ཅག་བི་པ་ཉིད་ལ་སྡང་ཞུགས་མཛད་འདོད་པ་མ་ཡིན་ནམ་སྟེ། དེ་ཡང་མི་རིགས་པའི་ཕྱིར། བཞད་སྐད་བྱ་ན། སློབ་དཔོན་བི་པས།
རྡོ་རྗེ་ཕག་མོའི་བྱིན་བརླབས་ཀྱང༌། །
བིའི་ཐུགས་རྒྱུད་སྨིན་བྱེད་དུ། །
འགྲོ་བ་སྲིད་པ་མ་ཡིན་ཏེ། །
རྡོ་རྗེ་ཕག་མོའི་བྱིན་བརླབས་ཀྱི། །
སྨིན་བྱེད་རྒྱུད་སྡེ་ཀུན་ལས་བཀག །
དེ་ལྟར་འདོད་ན་བི་པས། །
མཛད་པའི་ཕག་མོའི་སྒྲུབ་དཀྱིལ་ལས། །
ལྷ་མོ་དཔལ་གྱི་བློ་གྲོས་ཀྱིས། །
བི་པ་ལ་དབང་བསྐུར་ལྟར། །
དེ་བཞིན་བླ་མ་ཁྱེད་ཀྱིས་ཀྱང༌། །
བདག་སོགས་དབང་བསྐུར་མཛད་དུ་གསོལ། །
ཞེས་དེ་ལེགས་པར་བཅོས་པར་གྱིས། །
ཞེས་སྨྲ་ལ། ཡང་མར་པའི་རྗེས་འབྲང་དུ་བཅོས་པའི་རྫུན་མ་ཁ་ཅིག་གིས། རྗེ་མར་པའི་མགུར་ལས།
སྐུ་སྙན་པ་ཅན་གྱི་རྗེ་བཙུན་ལ། །
ལོ་དྲུག་ཟླ་བ་བདུན་དུ་བསྟེན། །
དབང་ཡོངས་སུ་རྫོགས་པ་ལན་བདུན་ཞུས། །
དཔལ་བདེ་མཆོག་འཁོར་ལོའི་བྱིན་བརླབས་ཞུས། །
ཞེས་འབྱུང་པས་དབང་ལས་ཟབ་པའི་བྱིན་བརླབས་ཤིག་ཡོད་དོ་ཞེས་ཟེར་ན་ནི་རང་རང་གི་སློབ་མ་དག་འབྲིད་པར་བྱེད་པའི་བསླུ་བའི་གཏམ་ཡིན་ཏེ། མགུར་གྱི་དོན་གྱི་དབང་བདུན་ཞུས་པ་ལས་ཁྱད་པར་བདེ་མཆོག་གི་དབང་ཉིད་དབང་དོན་གྱི་རྟོགས་པ་བསྐྱེད་པ་ལ་བྱིན་བརླབས་ཀྱི་ཕུལ་ཆེ་ཞེས་དགོངས་པ་ཡིན་ལ། དེ་ལས་གཞན་བོད་འདིར་ལོ་ཙཱ་བ་འགའ་ཞིག་གིས་གསེར་ལ་སོགས་པའི་ནོར་འདོད་ནས། དབང་ལས་བྱིན་བརླབས་ཟབ་པ་སྐད་ཀྱིས། འབུལ་བ་མེ་ཏོག་མཆོད་པ་ལ་དབང་དུས་ལས་བྱིན་བརླབས་ཀྱིས་དུས་བཟང་བ་དགོས་ཟེར་བའི་ལག་ལེན་འཁྲུལ་པ་ཅན་ཞིག་བར་སྐབས་ནས་དར་བ་ལ། ཆོས་རྗེ་ས་པཎ་ལྟ་བུས་ཀྱང་བདེན་པར་དགོངས་ནས། རྡོ་རྗེ་ཕག་མོའི་བྱིན་བརླབས་ལ་དབང་བསྐུར་སྔར་འགྲོ་དགོས་སོ་ཞེས། རྡོ་རྗེ་ཕག་མོ་ཉིད་ལས་ཀྱང༌།
དབང་བསྐུར་ཐོབ་ཅིང་དམ་ཚིག་ལྡན། །
དེ་ལ་བྱིན་བརླབས་བྱ་ཞེས་གསུངས། །
དབང་བསྐུར་མེད་ལ་བྱིན་བརླབས་བཀག །
དཔེར་ན་མུ་ཟིའི་བཅུད་ལེན་འཇུ། །
དེ་ནས་དངུལ་ཆུ་ཟ་བར་གསུངས། །
མུ་ཟི་ཐོགས་མར་མ་བསྟེན་པར། །
དངུལ་ཆུ་ཟོས་ན་འཆི་བ་བཞིན། །
དེ་བཞིན་ཐོག་མར་དབང་བསྐུར་བླང༌། །
དེ་ནས་རྡོ་རྗེ་ཕག་མོ་སྦྱིན། །
དབང་བསྐུར་མེད་པར་བྱིན་བརླབས་ན། །
དམ་ཚིག་ཉམས་པར་ཐུབ་པས་གསུངས། །
ཞེས་དོ་གལ་ཆེན་པོ་ཡོད་པ་སྐད་དུ་གསུངས་པ་ཡང་དབང་བསྐུར་ཚུལ་གྱི་ལག་ལེན་འཁྲུལ་པ་ཅན་ཞིག་ཐུགས་གཏད་ཆེས་པའི་གསུང་དུ་སྣང་ལ། རྡོ་རྗེ་ཕག་མོ་ཉིད་ལས། དབང་སྡོམ་ལྡན་པ་ལ་བྱིན་བརླབས་བྱ་ཞེས་པ་ནི། དབང་སྡོམ་ལྡན་པ་ལ་བསྐྱེད་རྫོགས་ཀྱི་བྱིན་བརླབས་འཇུག་པའི་དོན་ཡིན་ལ་དེ་ལས་བྱིན་བརླབས་ཟབ་པར་མི་འགྲོ་སྟེ། བུམ་དབང་གི་བྱིན་བརླབས་ཀྱི་ནུས་པ་ལས་བུམ་པའི་བྱིན་བརླབས་ཀྱི་ནུས་པ་ཆེར་འགྲོ་བ་དང༌། གསང་དབང་གི་བྱིན་བརླབས་ཀྱི་ནུས་པ་ལས་གསང་དབང་གི་བྱིན་བརླབས་ཀྱི་ནུས་པ་ཆེར་འགྲོ་བ་སོགས་མ་བཤད་ཅིང༌། བྱིན་བརླབས་ཀྱི་མིང་ཅན་གྱི་དབང་དེ་དག་ནི་ལས་དབང་གཞན་པའི་བྱིན་བརླབས་ལས་གཞན་པའི་དབང་ཟུར་དུ་མེད་ལ། དངུལ་ཆུ་མུ་ཟིའི་དཔེ་སོགས་ཀྱང་མི་མཚུངས་ཏེ། དེ་ལྟར་ན་དགེ་ཚུལ་སློང་གི་སྡོམ་པ་ལྟར་དབང་དུས་ཀྱི་སྡོམ་པ་དང་ཡེ་ཤེས་ལས་བྱིན་བརླབས་དུས་ཀྱི་སྡོམ་པ་དང་ཡེ་ཤེས་ཀྱི་དངོས་པོ་གསར་ཐོབ་དུ་མ་ཡོད་པར་འཇོག་དགོས་པ་ལས་དེ་ལྟར་ཡང་རྒྱུད་དང་དེའི་དགོངས་འགྲེལ་ཚད་ལྡན་སུས་ཀྱང་མ་བསྟན་པའི་ཕྱིར། རྡོ་རྗེ་ཕག་མོའི་བྱིན་བརླབས་སློབ་མ་སྨིན་བྱེད་གྱི་དབང་དུ་མི་འགྲོའོ་ཞེས་སྨྲ་བ་ལས་སྡིག་ཆེ་བ་ཅི་ཞིག་ཡོད་དེ། གསང་སྔགས་ཀྱི་དབང་མཆོག་ལ་སྐུར་པ་བླ་ན་མེད་པ་བཏབ་སྣང་བའི་ཕྱིར་རོ། །
ཡང་ས་སྐྱ་པས་དབང་དང་བྱིན་བརླབས་སོ་སོར་བཤད་པའི་ཁུངས། སློབ་མ་སྟ་གོན་ལ་ཨ་དྷི་བཱ་ས་ན་ཞེས་པ་ལྷག་པར་འབེབས་པའམ་བྱིན་བརླབས་ཀྱི་དོན་ཅན་དུ་ཡོད་པས་དེ་ལྟ་བུ་ཞིག་ལ་བྱེད་ན་ནི། དབང་བསྐུར་བའི་རྗེས་ནས་བྱིན་བརླབས་བྱ་བ་དང་འབྲེལ་མེད་དོ། །ཡང་དབང་གི་མཐར་རྟེན་གྱི་རྗེས་གནང་ཙམ་ལ་བྱིན་བརླབས་བྱེད་པ་ཡིན་ནོ་ཞེས་ཟེར་ནའང༌། ཁྱེད་ཀྱི་བྱིན་བརླབས་ནི་དབང་གི་མཐར་རྟེན་གྱི་རྗེས་གནང་ཙམ་མིན་པའི་བུམ་དབང་གི་རྗེས་སུ་དབང་གོང་མ་བཞིན་བདེ་མཆོག་སོགས་ཀྱི་བྱིན་བརླབས་བྱེད་པ་དང་འགལ་ལོ། །ཡང་བྱིན་བརླབས་ནི་དབང་རྗེས་གནང་གི་དོན་དང་ཡང་མི་སྦྱོར་རོ་ཞེ་ན། དེ་ལྟར་མི་སྦྱོར་བའི་ལུང་ཇི་ལྟར་ཡོད་པའང་སྟོན་དགོས་སོ། །ཡང་ས་སྐྱ་པཎྜི་ཏས།
འགའ་ཞིག་འདི་ལ་ཕག་མགོ་ལ། །
སོགས་པའི་དབང་བསྐུར་ཡོད་ཅེས་ཟེར། །
འདི་འདྲའི་དབང་བསྐུར་ཉིད་མ་ཡིན། །
རྒྱུད་སྡེ་ཀུན་ལས་འདི་མ་གསུངས། །
གལ་ཏེ་བརྒྱ་ལ་གསུངས་སྲིད་ཀྱང༌། །
རྗེས་གནང་ཡིན་གྱི་དབང་བསྐུར་མིན། །
ཞེས་འབྱུང་ལ། དེ་ལྟ་ན་ཁྱེད་རང་ལ་ཀྱཻ་རྡོར་གྱི་བརྡའ་དབང་དུ་གྲགས་པའི་རྡོ་རྗེ་རྩེ་གཅིག་སློབ་དཔོན་དབང་བདུད་རྩི་ལྔ་གསང་དབང༌། ཐོད་པ་དབང་གསུམ་པ་བུམ་སྟོང་ལ་རིན་ཆེན་བཞི་པའི་དབང་དུ་འཆད་པར་སྣང་བའང་དབང་དུ་མི་རིགས་ཞེས། དཔལ་ཞྭ་དམར་ཆོས་ཀྱི་གྲགས་པས།
འགའ་ཞིག་འདི་ལ་བུམ་སྟོང་གི །
སོགས་པའི་དབང་བསྐུར་ཡོད་ཅེས་ཟེར། །
དེ་དག་འདོན་པ་བཟློག་པར་བྱ། །
རྗེས་གནང་ཡིན་པ་ཙམ་ཉིད་ཀྱིས། །
དབང་བསྐུར་བ་ནི་མི་བརྗོད་ན། །
སྔགས་དང་མེ་ལོང་རྗེས་གནང་ལ། །
སྔགས་དབང་མེ་ལོང་དབང་ཞེས་པ། །
རྒྱུད་དང་རྒྱ་གཞུང་ལས་གསུངས་ཅི། །
ཞེས་འབྱུང་བའང་ལེགས་བཤད་བླ་ན་མེད་པའོ། །ཡང་ས་སྐྱ་པའི་མཁའ་སྤྱོད་བྱིན་བརླབས་ལས་ཏིང་ལོ་ཟ་བ་སོགས་ཀྱི་དབང་རྫས་རུང་ན་ཕག་མགོའི་དབང་རྫས་མི་རུང་བའི་རྒྱུ་མཚན་ཀྱང་མེད་ལ། རྒྱུད་ལས་མ་གསུངས་པར་མཚུངས་ཀྱང་རྒྱུད་དོན་དགོངས་པ་གྲུབ་ཆེན་རྣམས་ཀྱིས་མཛད་པའི་དབང་བསྐུར་དུ་མཚུངས་པའི་ཕྱིར། འདི་ལྟ་བུ་ལ་དགོངས་ནས་དཔལ་ཆོས་ཀྱི་གྲགས་པས།
ཕག་མོའི་བྱིན་བརླབས་འགོག་རིགས་ན། །
ཁྱེད་ཅག་ཚད་མར་བྱེད་པ་ཡི། །
བདག་མེད་མ་དང་ཡི་གེ་མེད། །
དེ་དག་གི་ནི་བྱིན་བརླབས་དང༌། །
རྣལ་འབྱོར་དབང་བསྐུར་བདེ་མཆོག་གི །
བྱིན་བརླབས་ཀུན་ཀྱང་འགོག་རིགས་མོད། །
དེ་དག་ལ་ཡང་རྒྱུད་དང་ནི། །
རྒྱ་གཞུང་འགར་ཡང་ག་ལ་ཡོད། །
དབང་བསྐུར་བྱིན་བརླབས་ཐ་དད་པ། །
ཁྱབ་པ་ངེས་པར་འཆའ་བ་ནི། །
རྗེ་བཙུན་གྲགས་པས་མཛད་པ་ཡི། །
རྗེ་བཙུན་མ་ཡི་ལས་བཅུ་གཉིས། །
དེ་ཉིད་ཀྱི་ནི་ཡིག་སྣ་རུ། །
དབང་བསྐུར་བྱིན་བརླབས་གཅིག་ཉིད་དུ། །
མཛད་པའི་ཆོ་གར་གསལ་བ་དང༌། །
ཡི་གེ་མེད་པའི་བྱིན་བརླབས་སུ། །
བྱིན་བརླབས་ཡེ་ཤེས་འབེབས་པ་ལ། །
འཆད་པར་མཛད་པས་བྱིན་བརླབས་ཀྱི། །
ངོས་འཛིན་གྲུལ་ཐུབ་བཅང་རྒྱུ་ཞིག །
ས་སྐྱ་པ་ལ་ཡོད་དམ་ཅི། །
རྒྱུད་པ་གཞན་པའི་དབང་བསྐུར་དང༌། །
བྱིན་བརླབས་ཐམས་ཅད་བཀག་པ་ཡི། །
རང་གི་ལུགས་ཀྱི་དབང་བྱིན་བརླབས། །
མཐའ་དག་དྲུང་ནས་བཀག་གྱུར་པས། །
འདི་འདྲ་དགག་སྒྲུབ་ཅི་ལྟར་འགྱུར། །
ཕག་མོ་ལྷ་ནི་སོ་བདུན་དང༌། །
བཅུ་གསུམ་མ་དང་བདུན་མ་དང༌། །
ལྷ་ལྔ་རྡུལ་ཚོན་དང་འབྲེལ་བའི། །
བདེ་མཆོག་སྙན་རྒྱུད་ཡུམ་བཀའི་དབང༌། །
རྗེ་བཙུན་མར་པ་ལས་རྒྱུད་པ། །
དེ་དག་ཁྱེད་ཀྱིས་མ་གཟིགས་སམ། །
དེ་དག་སྨིན་བྱེད་མི་རུང་ན། །
ཁྱེད་ཀྱིས་རུང་དེའི་རྒྱུ་མཚན་གསུངས། །
གཏོར་མའི་དབང་བསྐུར་མི་རིགས་ན། །
གདན་བཞིར་གཉིས་མེད་གཏོར་སྦྱིན་གྱི། །
དབང་བསྐུར་གསུངས་པ་ཁྱེད་ཅག་གི །
ཆོས་སྐྱོང་རྣམས་ཀྱི་གཏོར་དབང་སོགས། །
བྱ་བ་དུ་མས་བྲེལ་མིན་རྣམས། །
རང་ཚིག་དག་གི་རང་ལུགས་ཀྱིས། །
ཆོ་ག་ཐམས་ཅད་འགོག་འདི་ཅི། །
ཞེས་པ་ལྟར་འཆད་པའང་ཆེས་དྲི་མ་མེད་པ་དམ་པའི་ལས་སུ་སྣང་ངོ༌། །དེར་མ་ཟད་བཀའ་བརྒྱུད་རིན་པོ་ཆེས་དབང་པོ་ཡང་རབ་སྨིན་བྱེད་ཀྱི་དབང་བསྐུར་ནི། སི་ར་ཡེ་ཤེས་ཀྱི་དབང་བསྐུར་བ་ཞེས་བྱ་བ་ཞིག་ཀྱང་བཤད་ལ། དབང་དེ་ལྟ་བུ་ནི། རྗེ་མི་ལས་རྗེ་སྒམ་པོ་པ་ལ་བསྐུར་བར་མཛད་པ་གྲུབ་ཆེན་ཏཻ་ལོ་ནཱ་རོའི་སྙན་བརྒྱུད་དུ་བཞུགས་པ་དང༌། དེ་ལྟའི་དབང་ཡང་མེ་ལོང་གི་གཟུགས་བརྙན་ལྟར་ཆོས་ཐམས་ཅད་བདེན་པར་མེད་པ་ལ་སི་ར་དམར་སེར་ཅན་ཏེ། དམར་བ་ནི་རཀྟ་དང་ཚོས་པ་དང་ཆགས་པ་སོགས་ལ་འཇུག་པས་ཆགས་ཆེན་གྱི་བདེ་བ་ཆེན་པོའི་ཡེ་ཤེས་བསྐུལ་བས། བདེ་སྟོང་དབྱེར་མེད་རྣམ་ཀུན་མཆོག་ལྡན་གྱི་དཀྱིལ་འཁོར་དུ་དབང་བསྐུར་བར་གསལ་ལ། དེ་ཉིད་ཀྱི་ཕྱིར་དཀྱིལ་འཁོར་འདི་དང༌། དབང་འདི་ལྟ་བུ་ལ་སྔགས་གསར་མར། དོན་དམ་བྱང་ཆུབ་སེམས་ཀྱི་དཀྱིལ་འཁོར་ཞེས་དང༌། གསང་སྔགས་སྔ་འགྱུར་དུ་རིག་པ་རྩལ་གྱི་དབང་ཞེས་དང༌། ཀྱུ་ར་རིན་པོ་ཆེས། བསྟན་བཅོས་འོང་གེ་མར་རྟོག་པའི་དབང་ཞེས་གསུངས་པའང་འདི་ལྟ་བུ་ལ་དགོངས་ཀྱི། ཡང་ས་སྐྱ་པ་དག་གིས། ཕག་མོའི་བྱིན་བརླབས་ཀྱི་སྔར། བདེ་མཆོག་གི་དབང་བསྐུར་དགོས་ཟེར་བ་ནི། རྫུན་རྒྱབ་རྫུན་སྐྱོན་ཏེ། བདེ་མཆོག་མཁའ་འགྲོ་རྒྱ་མཚོར་སྔོན་ལ་ཕག་མོའི་དཀྱིལ་འཁོར་བྱིན་གྱིས་བརླབས་ཤིང་དབང་བསྐུར་ནས་གདོད་བདེ་མཆོག་གི་དབང་བསྐུར་བར་གསལ་བར་གསུངས་པའི་ཕྱིར། ཇི་སྐད་དུ་དེར།
སྔོན་ལ་ཕག་མོའི་དཀྱིལ་འཁོར་བསྟན། །
ཕྱི་ནས་ཧེ་རུ་ཀ་ཡིའོ། །
ཞེས་འབྱུང་ངོ༌། །ཡང་ས་པཎ་པས།
ཆོ་ག་ཅུང་ཟད་ཉམས་པ་ལའང༌། །
ཆོ་ག་ཆག་པར་མ་གསུངས་ན། །
ཆོ་ག་ཕལ་ཆེར་ཉམས་པ་ལ། །
ཆོ་ག་ཆག་པར་འགྱུར་རེ་སྐན། །
ཞེས་བྲོ་བོར་མཛད་ཀྱང་ཁྱེད་རང་གི་རང་མནའ་ཙམ་ལས་ཤེས་བྱ་ཐམས་ཅད་ལ་རྣམ་པར་དག་པའི་བྲོ་བོར་མི་འགྱུར་ཏེ། ཆོ་ག་ལྷག་པ་དང་མ་ཚང་བ་ལས་ཀྱང་ཆོ་གའི་བྱ་བ་འགྲུབ་པ་དང༌། དབང་བསྐུར་བའི་དཀྱིལ་འཁོར་ཡང་གྲུ་བཞི་སྒོ་བཞི་ཁོ་ན་དགོས་ཞེས་པ་རྡོ་རྗེ་འཆང་ཆེན་པོ་ཉིད་ཀྱིས་བཀག་པར་མཛད་པའི་ཕྱིར་ཏེ།
སངས་རྒྱས་མཉམ་སྦྱོར་ལས།
ཆོ་ག་ལྷག་གམ་མ་ཚང་ནའང༌། །
ཉེས་པ་མེད་པར་འགྲུབ་པར་འགྱུར། །
ཀུན་ཏུ་སྣ་ཚོགས་བསྐལ་བཟང་པོ། །
ཀུན་ཏུ་སྣ་ཚོགས་འཁོར་ལོ་ཅན། །
ཀུན་ཏུ་སྣ་ཚོགས་འགྲུབ་པའི་ཕྱིར། །
དཀྱིལ་འཁོར་ཀུན་ཏུ་སྣ་ཚོགས་པའོ། །
དཀྱིལ་འཁོར་ཟླུམ་པོ་སངས་རྒྱས་ཀྱི། །
རྡོ་རྗེ་ཅན་གྱི་ཟླ་གམ་བཞིན། །
པདྨའི་དབང་གི་པདྨའི་དབྱིབས། །
རིན་ཆེན་མཆོག་གི་རིན་ཆེན་དབྱིབས། །
ཇི་ལྟར་འདོད་པ་ཅི་འབྱོར་བ། །
ཇི་ལྟའི་དུས་དང་ཅི་བདེ་བར། །
དཀྱིལ་འཁོར་ཀུན་ཏུ་གནས་པར་དཔལ། །
རྟ་མཆོག་ཕྱག་རྒྱ་རྡོ་རྗེ་ཡིའོ། །
ཞེས་འབྱུང་ངོ༌། །ཡང་ཕྱིས་ཀྱི་ས་སྐྱ་པའི་ཕྱོགས་འཛིན་ཁ་ཅིག །རྡུལ་ཚོན་གྱི་དཀྱིལ་འཁོར་དུ་དབང་བསྐུར་བྱའི་དབང་ཚིག་ཙམ་གྱིས་སྦྱིན་པ་དང༌། དཀྱིལ་འཁོར་ཡང་ཡིད་ཀྱིས་སྒོམ་པ་ཙམ་གྱིས་རུང་བ་སྟེ་རྡོ་རྗེ་སློབ་དཔོན་དཀྱིལ་འཁོར་ཡོངས་སུ་སྤྲུལ་ནུས་ཤིང༌། སློབ་མས་ཀྱང་དེ་ལྟར་དངོས་སུ་མཐོང་རུང་བ་ཙམ་མ་མཐར་བཟུང་བ་ཞིག་ཡིན་ལ། དེ་ལྟའི་དབང་དངོས་དེའི་བསྐུར་ལེན་ནི་འཕགས་པ་མ་གཏོགས་ལས་དང་པོ་པས་བྱར་མི་རུང་ངོ་ཞེས་ཟེར་རོ། །ཀྱེ་མ། གསང་སྔགས་ཀྱི་འཕགས་པའི་དབང་བསྐུར་ལེན་ནི་ཚིག་གི་ཉི་ཚེ་བ་དང་སྤྲུལ་པ་ཉི་ཚེ་བ་ལ་ལྟོས་དགོས་པར་བརྗོད་པ་ནི། འཕགས་པ་ལ་བསྟོད་པར་འདོད་ཀྱང་སྨད་པར་ཟད་དེ། རྡོ་རྗེ་ཐེག་པའི་འཕགས་པའི་དཀྱིལ་འཁོར་པ་ཉིད་ཀྱི་བདག་ཉིད་དུ་ཞུགས་ནས་རང་གཞན་གྱི་བྱ་བ་ཅི་དང་ཅི་བྱེད་པ་ཐམས་ཅད་དབང་སྡོམ་ནོད་སྦྱིན་གྱི་བྱ་བ་ལས་གཞན་དུ་ཡོད་པ་མ་ཡིན་པའི་ཕྱིར་དང༌། ཉི་ཚེ་བའི་ཚིག་གི་དབང་བསྐུར་བ་མཆོག་ཏུ་མི་བཟུང་བའི་ཕྱིར། ཡིད་ཀྱི་དཀྱིལ་འཁོར་ཡང་སྒོམ་པ་ཙམ་གྱིས་འགྲུབ་པ་ལས་དངོས་སུ་སྤྲུལ་པ་དང་དེ་མཐོང་ཐུབ་པ་དགོས་པའི་དམིགས་བསལ་མེད་པར་ལས་དང་པོ་པའི་དཔོན་སློབ་ཀྱི་དབང་དུ་བྱས་པའི་ཚེའང་རྡུལ་ཚོན་གྱི་དཀྱིལ་འཁོར་ལས་ཡིད་ཀྱིས་སྒོམ་པའི་དཀྱིལ་འཁོར་ཆེས་བསྔགས་པ་ཡིན་ཏེ། སློབ་དཔོན་ཨ་བྷ་ཡཱས་བྲི་བའི་ཆོ་གར། འདི་ཡང་ཡིད་ཀྱིས་བསྒྲུབས་པའི་ཆོ་ག་ཉིད་ཀྱིས་འབྲས་བུ་དང་ལྡན་ནོ་ཞེས་བྱ་བས་ཡིད་ཀྱི་དཀྱིལ་འཁོར་གྱི་ཆོ་ག་ཁོ་ན་མཆོག་ཡིན་ནོ། །དེ་ཉིད་ཀྱི་ཕྱིར་དཀྱིལ་འཁོར་གྱི་བདག་པོའི་གཟུགས་ཀྱིས་ས་བཟུང་བ་ལ་སོགས་པ་དང་སྐུ་གཟུགས་ལ་སོགས་པའི་རབ་གནས་དང་སློབ་མ་དབང་བསྐུར་བ་དང་གཤེགས་སུ་གསོལ་བ་དང༌། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། །ཞེས་འབྱུང་བ་དང༌།
སློབ་དཔོན་ཆེན་པོ་པཎྜི་ཏ་ཨ་ཝ་དྷཱུ་ཏི་པ་འགྲོ་བའི་མེ་ལོང་གི་བྱ་བ་ཀུན་ལས་བཏུས་པ་ལས། ཡིད་ཀྱི་རྗེས་སུ་སྒྲུབ་པའི་ཆོ་ག་ཉིད་འབྲས་བུ་དང་ལྡན་ནོ་ཞེས་པས་ཡིད་ཀྱི་ཆོ་ག་ཁོ་ན་མཆོག་ཡིན་ནོ། །དེའི་ཕྱིར་དཀྱིལ་འཁོར་གྱི་མངའ་བདག་གི་གཟུགས་ཀྱི་ས་ཡོངས་སུ་གཟུང་བ་ལ་སོགས་པ་དང༌། སྐུ་གཟུགས་ལ་སོགས་པའི་རབ་གནས་དང༌། སློབ་མ་ལ་མངོན་པར་དབང་བསྐུར་བ་དང༌། གཤེགས་སུ་གསོལ་བ་དང༌། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། །དེ་ཉིད་ཀྱི་ཕྱིར་འདི་ལྟར་གང་གི་ཚེ་འདི་དག་ཐམས་ཅད་ཡོ་བྱད་འགའ་ཞིག་དང་བྲལ་བས་བྱ་བར་མི་ནུས་པའམ། མི་རིགས་པའམ། མ་རྙེད་པ་དེའི་ཚེ་བསམ་པ་ཐམས་ཅད་བྱའོ། །ཕྱི་རོལ་གྱི་དངོས་པོ་ཡོད་པ་ལ་ཡང་བསམ་གཏན་ཁོ་ན་གཙོ་བོ་ཡིན་ནོ། །འཇིག་རྟེན་པས་མཐོང་བ་ན་སྦྱིན་པ་ལ་མངོན་པར་དད་པ་ལ་སོགས་པས་བསོད་ནམས་འཕེལ་བར་བྱ་བའི་ཆེད་འབའ་ཞིག་ཏུ་ཕྱིའི་ཆོ་ག་འདོད་དོ། །ཡོ་བྱད་དང་བྲལ་བས་ནི་བསམ་གཏན་པ་ཁོ་ནས་ཆོ་ག་ཐམས་ཅད་སྒྲུབ་པར་བྱའོ། །
དེའང་དངོས་པོ་ཐམས་ཅད་མེད་གྱུར་ན། །
བསམ་པ་ཡིད་ཀྱི་ཡོངས་སུ་བརྟག །
ཅེས་གསུངས་སོ། །དེའི་ཕྱིར་ལས་དང་པོ་པས་སེམས་བརྟན་པོས་ཡིད་ཀྱིས་སྤྲུལ་པའི་དཀྱིལ་འཁོར་དུ་རབ་ཏུ་གནས་པ་ལ་སོགས་པ་བྱས་ཤིང་སྐལ་བ་དང་ལྡན་པའི་སྐྱེ་བོ་རྣམས་ཀྱང་མངོན་པར་དབང་བསྐུར་བར་བྱའོ། །དེ་ལྟར་ཡང་དཔལ་ལྡན་སངས་རྒྱས་ཐོད་པའི་རྒྱུད་དུ།
ཤེས་རབ་པདྨའི་ནང་དུ་ནི། །
དཔག་ཚད་བྱེ་བའི་དཀྱིལ་འཁོར་ལ། །
རིམ་གསུམ་དཀྱིལ་འཁོར་དེ་དབུས་སུ། །
མཁས་པས་སློབ་མ་དབང་བསྐུར་བྱ། །
ཞེས་གསུངས་ཤིང༌། གཞན་དུ་ཡང༌།
ཡིད་ཀྱིས་འགའ་ཞིག་ཉིད་དུ་ནི། །
རྒྱལ་བས་དཀྱིལ་འཁོར་བྱ་བར་བཞེད། །
ཅེས་གསུངས་ཏེ། ཡིད་ཀྱི་དཀྱིལ་འཁོར་ཆོ་གའོ། །
ཞེས་འབྱུང་བ་ཉིད་ཀྱི་ཕྱིར་རོ། །དེས་ན་དེང་སང་སྨིན་བྱེད་ཀྱི་དབང་བཞི་བསྐུར་བའི་དཀྱིལ་འཁོར་དུ་ངེས་པར་རྡུལ་ཚོན་གྱི་དཀྱིལ་འཁོར་དུ་བསྐུར་དགོས་ཞེས་པ་འདི་ཁྱེད་རང་དཔལ་ལྡན་ས་སྐྱ་པའི་ལུགས་ཉིད་ལའང་མི་འཐད་དེ། ཁྱེད་ཅག་གི་གསུང་ངག་རིན་པོ་ཆེ་ལ་སོགས་པར་དབང་བཞིའི་ལེན་ཡུལ་གྱི་དཀྱིལ་འཁོར་ནི་རྡོ་རྗེ་སློབ་དཔོན་ཡབ་ཡུམ་དང་སློབ་མ་མཆེད་ལྕམ་གྱི་ལུས་རྩའི། རྩ་ཡི་གེའི་དཀྱིལ་འཁོར་ཁམས་བདུད་རྩིའི་དཀྱིལ་འཁོར་སྙིང་པོ་རླུང་གི་དཀྱིལ་འཁོར་བཞི་ཉིད་ལ་བཤད་པའི་ཕྱིར། འདི་ལ་ཕྱིས་ཀྱི་ས་ལུགས་ཕལ་མོ་ཆེས། སྐབས་མི་གཅིག་སྟེ། འདི་ནི་ལམ་དུས་ཀྱི་དབང་དང་ལམ་ཟབ་ལྟ་བུའི་དབང་དུ་བྱས་པ་ཡིན་ལ། ལས་དང་པོ་པ་སྨིན་བྱེད་ཀྱི་རྒྱུ་དུས་ཀྱི་དཀྱིལ་འཁོར་ལ་ངེས་པར་རྡུལ་ཚོན་གྱི་དཀྱིལ་འཁོར་མེད་པར་མི་ཐོབ་སྟེ། དཔེར་ན་དྲིལ་བུ་ལུས་དཀྱིལ་གྱི་དབང་བསྐུར་ཐོབ་པ་ལ། དེའི་སྔོན་དུ་རྡུལ་ཚོན་ལ་བརྟེན་པའི་ལོ་ནག་སོགས་ཀྱི་དཀྱིལ་ཆོག་སྔོན་དུ་འགྲོ་དགོས་པ་ལྟ་བུའི་ཕྱིར་ཟེར་བ་ནི། སྣུམ་ཁུར་གཏོད་དུ་མ་འདོད་ནས་དབྱིག་པའང་བྱི་བས་ཟོས་ནས་སྣུམ་ཁུར་ཏ་བྱི་བས་ཟོས་པས་གཏོད་དུ་ག་ལ་ཡོད་ཅེས་སྙོན་འདེབས་པའི་དཔེས་བདེ་མཆོག་གི་ལུས་དཀྱིལ་དུ་དབང་བསྐུར་རུང་ལ། དེའི་སྔ་རོལ་ཏུ་ཕྱི་དཀྱིལ་དུ་དབང་ཐོབ་དགོས་པར་སྨྲ་ཚུལ་ནི་དེ་ལྟར་དུ་ཟད་དོ། །
འཐད་པ་དེ་ལྟ་ན་བླ་མ་ས་ཆེན་གྱི་བདེ་མཆོག་ལྟ་བུ་ཡིའི་རས་རིས་ཀྱི་དཀྱིལ་འཁོར་དུ་དབང་གསན་པ་ན། དེ་ཡི་དང་པོར་ལུ་ཡི་པའི་སློབ་དཔོན་གྱིས་མཛད་པའི་རྡུལ་ཚོན་གྱི་དཀྱིལ་འཁོར་དུ་དབང་མ་ཐོབ་པར་དེ་ཐོབ་པར་མི་འགྱུར་བ་དང༌། རྡུལ་ཚོན་གྱི་དཀྱིལ་འཁོར་ལའང་པདྨ་རཱ་ག་སོགས་ཀྱི་ནོར་བུ་ལས་བྱས་པའི་དཀྱིལ་འཁོར་དང༌། བྱེ་མ་ལ་བྱས་པའི་དཀྱིལ་འཁོར་གཉིས་སྒྲུབ་པ་ན། དང་པོར་བྱེ་མའི་དཀྱིལ་འཁོར་དུ་མ་ཐོབ་པར་ནོར་བུའི་དཀྱིལ་འཁོར་དུ་ཐོབ་པར་མི་འགྱུར་བ་དང༌། བུམ་པ་དང་དབུ་རྒྱན་སོགས་ཀྱི་དབང་རྫས་ལའང་ནོར་བུ་ལས་བགྱིས་པ་དང༌། ཁམས་ས་ལ་བགྱིས་པ་གཉིས་ལས། སྔོན་ལ་ཁམས་ས་ལ་བགྱིས་པའི་དབང་རྫས་ཀྱི་བུམ་པ་དང་དབུ་རྒྱན་གྱི་དབང་མ་བསྐུར་བར་ནོར་བུ་ལ་བགྱིས་པའི་བུམ་པ་དང་དབུ་རྒྱན་སོགས་ཀྱི་དབང་བསྐུར་ཡང་ཐོབ་པར་མི་འགྱུར་རོ། །
ཡང་ཁྱེད་ཅག་རྒྱུ་དབང་དང་ལམ་དབང་གི་ཁྱད་པར་དེ་དབང་ནུས་ཀྱི་ཡོན་ཏན་ཆེ་ཆུང་ངོ་ལ་འཇོག་གམ། དཀྱིལ་འཁོར་དང་རིག་མ་སོགས་ཆོ་གའི་བྱ་བ་མང་ཉུང་ལ་འཇོག །དང་པོ་ལྟར་ན་རྒྱུ་དབང་ཡོན་ཏན་ཆུང་ལ་ལམ་དབང་ཡོན་ཏན་ཆེ་བ་དང༌། དེ་ལས་ལྡོག་པ་གཉིས་ལས་གང་ཡིན་དང་པོ་ལྟར་རོ་ཞེ་ན། རྒྱུ་དབང་གི་དུས་མ་ཐོབ་ལ་ལམ་དབང་གི་དུས་ཐོབ་པའི་དབང་བཞིའི་རྫས་ཐུན་མོང་མིན་པའི་ཁྱད་པར་ཅན་རེ་གསར་ཐོབ་ཏུ་འགྱུར་དགོས་ལ། དེ་འདོད་ན། དེས་ཐོབ་པའི་རིགས་ལྔའི་དབང་སྡོམ་སོགས་ཀྱང་སྔར་རྒྱུ་དབང་གི་དུས་ཀྱི་ཐོབ་པ་ལས་ལྷག་པ་གཞན་རེ་ཐོབ་ཅིང་བསྲུང་སྐྱོང་དགོས་པར་འགྱུར་བ་ལས། དེ་ལྟར་ཡང་ཁྱེད་མི་འདོད་པའི་ཕྱིར། གཉིས་པ་ལྟར་རོ་ཞེ་ན། རྗེས་ནས་ཀྱང་ཡོན་ཏན་ཆེ་བའི་དབང་རྒྱུན་དུ་ལེན་པ་བཞག་ནས་ཡོན་ཏན་ཆུང་བའི་དབང་ཐུན་གྱི་བར་མ་ཆད་དུ་ལེན་པར་བྱེད་པའང་མི་འོས་ཏེ། རྒྱལ་པོ་བབ་སུ་འབབ་པའི་སྤྱོད་པ་དང་ཚུལ་མཚུངས་པའི་ཕྱིར། ཡང་དེར་མ་ཟད་རྒྱུད་དུས་ཀྱི་དབང་ལས་ལམ་དུས་ཀྱི་དབང་ཡོན་ཏན་ཆེ་བ་མི་འཐད་པར་ཐལ། ལས་དང་པོ་པ་སྨིན་བྱེད་ཀྱི་ཡོན་ཏན་ཆེ་བའི་གོ་ཆོད་ཤོས་ཀྱི་དབང་དེ་རྒྱུ་དུས་ཀྱི་དབང་བསྐུར་ཡིན་པའི་ཕྱིར། དེ་ལ་ཁྱེད་ཁྱབ་པ་མེད་དེ། རྒྱུ་དུས་སུ་གོ་ཆོད་ཤོས་ཡིན་ཀྱང་ལམ་དུས་སུ་གོ་མ་ཆོད་ཤོས་ཡིན་པའི་ཕྱིར་སྙམ་ན། དེ་དེར་གོ་མ་ཆོད་དུ་སོང་བ་དེ་ཆོས་དང་གང་ཟག་གིས་གེགས་བྱས་ཁྱེད་ཀྱིས་སྟོན་དགོས་སོ། །གཉིས་པ་ལྟར་ན་དཀྱིལ་འཁོར་སོགས་ཆོ་གའི་བྱ་བ་བསྡུས་པ་དེ་རྒྱུ་དབང་ཡིན་ནམ། རྒྱས་པ་དེ་ཡིན། དང་པོ་དེ་ནི་ཁྱེད་ལ་མི་འདོད་ལ།
གཉིས་པ་ལྟར་ཡིན་ཏེ། དཀྱིལ་འཁོར་གྱི་ཆོ་ག་སོགས་བྱ་བ་རྒྱས་པ་མ་བྱས་ན་སློབ་མ་ངེས་ཤེས་མི་སྐྱེ་བས་དབང་གིས་སྨིན་པར་མི་ནུས་པའི་ཕྱིར་སྙམ་ན། དེ་ལྟའི་དབང་རྒྱས་པར་བསྐུར་བའི་དཀྱིལ་འཁོར་དེ་ངོ་བོ་ཉིད་ཀྱིས་གྲུབ་པའི་དཀྱིལ་འཁོར་རྒྱས་པ་ཡིན་ནམ། ལྟོས་ནས་བཞག་པའི་དཀྱིལ་འཁོར་རྒྱས་པ་ཡིན། དང་པོ་ལྟར་ན་ཁྱེད་ཀྱི་དབང་བསྐུར་བ་དེས་ཐར་པ་ཐོབ་པར་མི་འགྱུར་ཏེ། དངོས་པོར་བལྟ་བའི་དབང་བསྐུར་དུ་འགྱུར་བའི་ཕྱིར། གཉིས་པ་ལྟར་ན་དཀྱིལ་འཁོར་རྒྱས་པ་དེ་ཡང་བསྡུས་པ་ལ་ལྟོས་པའི་རྒྱས་པ་ཡིན་ཀྱང༌། རྒྱས་པ་དེ་ལས་རྒྱས་པའི་དཀྱིལ་འཁོར་ལྟོས་ན་བསྡུས་པ་ཡིན་པས། ད་དུང་རྒྱས་པའི་དཀྱིལ་འཁོར་དེར་དབང་བསྐུར་ཐོབ་པ་ལའང་རྒྱས་པ་ལས་རྒྱས་པའི་དཀྱིལ་འཁོར་དུ་དབང་བསྐུར་མ་ཐོབ་ན། རྒྱས་པའི་དཀྱིལ་འཁོར་དུ་དབང་བསྐུར་ཐོབ་པར་མི་འགྱུར་བར་མཚུངས་པའི་ཕྱིར།
སྤྱིར་རྡུལ་ཚོན་གྱི་དཀྱིལ་འཁོར་དུ་ཞུགས་ནས་དབང་ཐོབ་པ་རྒྱུ་དབང་དང༌། ལུས་དཀྱིལ་ལས་དབང་རྒྱུན་བླང་བ་ལམ་དབང་དུ་འཇོག་ནའང་མི་རིགས་ཏེ། གསང་འདུས་ལ་སོགས་པར་སློབ་དཔོན་གྱི་ལུས་ལ་གདན་གསུམ་ཚང་བའི་དཀྱིལ་འཁོར་པར་བསྐྱེད་པ་ཉིད་ཀྱིས་རྡུལ་ཚོན་གྱི་དཀྱིལ་འཁོར་དང་ཐ་མི་དད་པར་སྒྲུབ་པ་ལས་དབང་བླང་བ་དེའི་རྡུལ་ཚོན་དང་ལུས་དཀྱིལ་རོ་མཉམ་པ་ཉིད་ཀྱི་དཀྱིལ་འཁོར་ལས་དབང་བླང་བར་བྱས་པའི་ཕྱིར། དེའི་ཚེ་ཁྱེད་ཅག་གི་དབང་ཐོབ་པ་དེ་རྒྱུ་དབང་དང་ལམ་དབང་གང་ཡིན་པར་རིས་བྱེད་དུ་ཡོད་པ་མ་ཡིན་པའི་ཕྱིར། ཁྱེད་ཅག་གི་ལས་དང་པོ་པ་སྨིན་བྱེད་ཀྱི་བུམ་དབང་གི་དཀྱིལ་འཁོར་དེ་ཐིག་ཚོན་གྱིས་སྒྲུབ་པའི་དཀྱིལ་འཁོར་ཞིག་ངེས་པ་ཁོ་ནར་དགོས་ཏེ། དེ་ལྟ་བུའི་དཀྱིལ་འཁོར་ལས་དཀྱིལ་འཁོར་གྱི་ངེས་པ་རྟོགས་བླ་བས་ཕྱི་ནང་གི་ས་ལམ་སོགས་ཀྱི་རྟེན་འབྲེལ་སྒྲིག་ནུས་པའི་ཕྱིར་ཟེར་བའང༌། བརྟགས་ན་སྙིང་པོ་མེད་པར་མ་ཟད་ནང་འགལ་ཆེན་པོ་ཡོད་པ་ཡིན་ཏེ། འོ་ན་དེ་ལྟའི་ལས་དང་པོ་པ་ཐོག་མར་དབང་ལེན་པ་དེ་དཀྱིལ་འཁོར་དེར་མ་ཞུགས་པའི་དང་པོར་དཀྱིལ་འཁོར་དེའི་དག་པ་ཤེས་སམ་མི་ཤེས། ཤེས་ན་དཀྱིལ་འཁོར་དུ་མ་ཞུགས་པ་ལ་དཀྱིལ་འཁོར་གྱི་དག་པ་བསྟན་དུ་མི་རུང་བར་འདོད་པ་དང་འགལ་ཞིང༌། མི་ཤེས་ན་དེང་སང་གྲགས་པའི་བྲིས་པའི་དཀྱིལ་འཁོར་ལ་རྟ་བབས་ནང་ནས་ཕྱིར་འགྱེལ་བ་དང༌། ཤར་བུའི་ཆུ་འབབ་ནང་དུ་ལོག་པ་དང༌། ལྷ་ཐམས་ཅད་སྐྱིལ་ཀྲུང་གཡས་རྐྱང་སོགས་བྱས་ནས་གན་གྱལ་དུ་འགྱེལ་བ་དང༌། ངེས་པ་ཕྱིན་ཅི་ལོག་ཏུ་དྲངས་པས་ལས་དང་པོ་པ་དེ་ཕྱི་ནང་གི་རྟེན་འབྲེལ་ཇི་ལྟར་འགྲིག་སྟེ་ལས་ཀྱི་གནས་ཚུལ་ལ་རྨོངས་པར་བྱས་པའི་ཕྱིར།
འོ་ན་དེ་ལྟའི་དཀྱིལ་འཁོར་གྱི་རྣམ་གཞག་རྟོགས་དཀའ་བ་དེ་རྒྱུད་འགྲེལ་ལས་བཤད་པ་ལས་དང་པོ་པ་དང་པོར་ཞུགས་པའི་དཀྱིལ་འཁོར་དུ་འཐད་སྙམ་ན། འོ་ན་དབང་གོང་མའི་དཀྱིལ་འཁོར་བསྟེན་པར་དཀའ་བའི་རྣམ་གཞག་རྒྱུད་འགྲེལ་ནས་བཤད་པ་ལས་དང་པོ་པ་དང་པོར་འཇུག་པའི་དཀྱིལ་འཁོར་དུ་ཅིའི་ཕྱིར་མི་བསྟེན་ཏེ། བསྟན་རིགས་པ་ལས་ཁྱེད་ཅག་བུམ་དབང་བསྐུར་བ་ན་དེའི་དཀྱིལ་འཁོར་དུ་གཞུག་པའི་ཚུལ་བྱེད་ལ། དབང་གོང་མ་བསྐུར་བ་ན་དེའི་དཀྱིལ་འཁོར་དུ་འཇུག་པ་དང་བསྐུར་བ་འགོག་པར་བྱེད་པ་ནི་ལུང་དང་རང་ཚིག་སྔ་ཕྱི་འགལ་བ་དུ་མ་མཐོང་བའི་ཕྱིར། དེས་ན་ཁོ་བོ་དྭགས་པོ་པའི་བླ་མ་གོང་མ་དག་གིས། ཡུལ་དུས་གང་ཟག་གི་དབང་ལས་སྐབས་ལ་ལར་བུམ་དབང་བསྐུར་བའི་དཀྱིལ་འཁོར་དངོས་སུ་མི་སྒྲུབ་པར་ཚིག་ཙམ་གྱི་དཀྱིལ་འཁོར་བསྒྲུབས་ནས་དེར་བུམ་དབང་བསྐུར་བ་ནི། ཁྱེད་ཀྱི་དབང་གོང་མ་བསྐུར་བ་ན་ཚིག་ཙམ་གྱི་དཀྱིལ་འཁོར་སྒྲུབ་ནས་དབང་བསྐུར་བ་དང་ཚུལ་མཚུངས་པས། ཁྱེད་ཅག་གི་དབང་གོང་མ་བསྐུར་བའི་དཀྱིལ་འཁོར་དུ་སྒྲུབ་པ་དེ་ལྟ་བུ་དེ་ཉེས་པ་མེད་ན། ངེད་ཀྱི་བུམ་དབང་བསྐུར་བའི་དཀྱིལ་འཁོར་དེ་ལྟ་བུ་ལ་ངན་བརྗོད་ཇི་སྙེད་བྱས་ཀྱང་ཉེས་མེད་དུ་ཅི་ཏེ་མི་འགྱུར་ཏེ། བཅོམ་ལྡན་འདས་ཀྱི་ཆོ་ག་དེ་དག་ལ་སྤྱིར་བཏང་དམིགས་བསལ་མཚུངས་མཉམ་དུ་ཡོད་པའི་ཕྱིར།
དེས་ན་ས་སྐྱ་པའི་ཕྱོགས་འཛིན་པ་རྣམས་ཀྱིས། ལས་དང་པོ་པ་སྔར་གྱི་དཀྱིལ་འཁོར་དུ་མ་ཞུགས་ཤིང་དབང་བསྐུར་མ་ཐོབ་པ་ལ་བསྐུར་བ་དེ་རྒྱུ་དབང་དང༌། དེ་ཐོབ་ནས་དབང་བསྐུར་ལེན་པ་ལ་ལམ་དབང་དུ་འཇོག་ཅེས་གྲགས་པ་འདི་མི་འཐད་དེ། དང་པོ་དཀྱིལ་འཁོར་དུ་ཞུགས་མ་མྱོང་བ་དཀྱིལ་འཁོར་དུ་ཞུགས་ནས་དབང་བསྐུར་ལེན་པ་དེ་རྒྱུ་དབང་ཡིན་ཅིང༌། དེ་ནས་དཀྱིལ་འཁོར་དུ་ཞུགས་ནས་དབང་ལེན་པ་དེ་རྒྱུ་དབང་མ་ཡིན་ན། དེང་སང་ཁྱེད་ཀྱི་ཕྱག་ལེན་འཁྲུལ་མེད་ལ་ལམ་འབྲས་ལྟ་བུ་ཚར་དྲུག་ཞུ་ན། རྒྱུ་དབང་དྲུག་ཞུ་དགོས་པར་འདུག་པས་རྒྱུ་དབང་ཕྱི་མ་ལྔ་རྒྱུ་དབང་མ་ཡིན་པར་འགྱུར་བའི་ཕྱིར། ཡང་རྒྱུ་དབང་ཕྱི་མ་རྣམས་རྒྱུ་དབང་དངོས་མ་ཡིན་ཀྱང་རྒྱུ་དབང་ལམ་དུ་བྱེད་པ་ཡིན་ཞེ་ན། དེ་ལྟ་བུའི་ལམ་དབང་ཆོས་ཅན་ལམ་དུས་ཀྱི་དབང་ཡིན་པར་ཐལ། ལམ་དབང་ཡིན་པའི་ཕྱིར། རྟགས་ཁས་མ་ཁྱབ་ན་དེ་ལྟ་བུའི་ལམ་དབང་དེ་ལམ་དུས་ཀྱི་དབང་མ་ཡིན་པར་རྒྱུ་འབྲས་ཀྱི་དབང་ཡིན་པར་ཐལ། ཁྱེད་ཀྱིས་དེ་ལ་ཁྱབ་པ་མེད་པར་སྨྲས་པའི་ཕྱིར། འདོད་ན་ལམ་དབང་དེ་ལམ་དུས་ཀྱི་དབང་གིས་ལེན་མི་དགོས་པར་ཐལ། རྒྱུ་དབང་ལམ་དུ་བྱེད་པ་ཉིད་ལམ་དུས་ཀྱི་དབང་ཡིན་པས་དེ་ལས་ལྷག་པའི་ལམ་དབང་ཅི་བྱར་ཡོད་པའི་ཕྱིར། དེ་ལྟའི་རིགས་པ་ལྟར་ན་ལམ་དབང་ཕྱི་མ་རྣམས་ཀྱང་ལམ་དབང་མ་ཡིན་པར་འགྱུར་ཏེ། ལམ་དབང་ལམ་དུ་བྱེད་པ་མ་ཡིན་པའི་ཕྱིར། རྟགས་ཁྱབ་ཁྱོད་རང་དོན་གྱི་ཁས་བླངས། འདོད་ན་ཁྱེད་ཅག་ཐུན་བཞིར་ལམ་དུས་ཀྱི་དབང་ལེན་གྱིན་ཡོད་ཟེར་ནས་རྩེ་གཅིག་ཏུ་འདོན་གཤར་བྱེད་པ་དེ་ངལ་བར་མི་འགྱུར་དྲང༌།
ཡང་ས་སྐྱ་པ་ཁ་ཅིག །རྒྱུ་དབང་ལམ་དབང་གི་འཇོག་ལུགས་འདི་ཀྱཻ་རྡོར་མན་ངག་ལུགས་ཁོ་ནའི་ཁྱད་ཆོས་ཡིན་གྱི། རྒྱུད་སྡེ་གཞན་ནས་དེ་ལྟ་མ་ཡིན་པས། དཀྱིལ་འཁོར་དུ་འཇུག་མ་མྱོང་བས་དབང་བསྐུར་དང་པོར་ལེན་པ་དེ་རྒྱུ་དབང་དང༌། ཐོབ་ནས་ལེན་པ་དེ་ལམ་དབང་དུ་མི་འཇོག་གི །དེའི་ཁྱད་པར་ནི་ཕྱི་དཀྱིལ་སྟ་གོན་འཇུག་ཆོག་དོར་མ་དོར་གྱི་དབང་ལེན་ཚུལ་གྱི་རྒྱུ་ལམ་གྱི་དབང་སོ་སོར་འབྱེད་པ་ཡིན་ཞེས་སྨྲ་ལ། དེ་ལྟ་ན་ཁྱེད་ཅག་སྤྱི་པས་དང་པོར་དཀྱིལ་འཁོར་དུ་ཞུགས་ནས་ཐོབ་པའི་དབང་དེ་རྒྱུ་དབང་ཡིན་ཞེས་རླུང་ལྟར་གྲགས་ནས་སྨྲ་བ་དང་འགལ་ཞིང༌། ཆོ་གའི་སྤྲོས་པ་རྒྱས་བསྡུས་ཀྱི་རྒྱུ་ལམ་གྱི་དབང་སོ་སོར་འབྱེད་ན། ཆོ་ག་ཤིན་ཏུ་བསྡུས་པའི་དབང་དེ་འབྲས་དུས་ཀྱི་དབང་བསྐུར་དུ་འགྱུར་རོ། །ཡང་ཁྱེད་ཅག་ལམ་དབང་ཐོབ་ནས་དེའི་དབང་ཐུན་བཞི་ཆག་མེད་དུ་ལེན་དགོས་པར་བཞེད་ལ། རྒྱུ་དབང་ལ་དེ་ལྟར་མི་ལེན་ཏེ། རྒྱུ་ལམ་གྱི་དཀྱིལ་འཁོར་གྱི་ལྷ་དེ་དག་ལ་དབང་ངམ། གལ་ཆེ་ཆུང་ཀོ་ལོང་དམ་མི་དམ་ཡང་སྒེར་དུ་ལམ་དབང་གི་ལྷ་དེས་ཐུགས་ལ་འདོགས་མི་འདོགས་ཀྱི་ཁྱད་པར་ཡོད་དྲང་བས་གང་ཡིན་གསལ་བར་གསུངས་ཤིག །
ཁོ་བོ་དྭགས་པོ་ལྷ་རྗེའི་བཀའ་བརྒྱུད་ལྟར་ན། གལ་ཏེ་རྒྱུ་དང་ལམ་གྱི་དབང་གི་ཐ་སྙད་ཅིག་བྱེད་ན། རྒྱུ་དབང་དེ་རྒྱུ་རྒྱུད་བདེ་གཤེགས་སྙིང་པོ་ཉིད་ལ་བྱེད་རིགས་ཏེ། དེ་ལས་གཞན་པ་ལ་རྒྱུ་དུས་ཀྱི་དབང་གི་བབ་ཐོབ་སུ་ལའང་མི་འདུག་པའི་ཕྱིར། འོ་ན་དབང་དེ་ཆོ་གས་བསྐུར་ནས་ཐོབ་དགོས་སམ་སྙམ་ན། མ་ཡིན་ཏེ། འགྲོ་བའི་མགོན་པོ་ཞང་རིན་པོ་ཆེས།
དབང་མ་བསྐུར་ཡང་ཐོབ་པ་ཡོད། །
དབང་བསྐུར་ན་ཡང་ཐོབ་པ་མེད། །
ཅེས་དབང་བསྐུར་མུ་བཞིའི་དབང་མ་བསྐུར་ན་ཡང་ཐོབ་པ་ཡོད་པའི་ཕྱོགས་གཅིག་འདི་ལ་དགོངས་ལ། དེ་ཡང་དབང་མ་བསྐུར་བར་ཐོབ་པ་མི་འཐད་དེ། དབང་ནི་བདག་རྐྱེན་བྱེད་པ་པོ་དང་འབྲེལ་དགོས་པ་ལས་མ་འབྲེལ་བའི་ཕྱིར་ཞེ་ན། མ་གྲུབ་སྟེ། ཐོག་མ་མེད་པའི་བྱང་ཆུབ་ཀྱི་སེམས་ཀྱི་བྱེད་པས་དབང་གི་དོན་རབ་ཏུ་གནས་པར་བྱས་ཟིན་པའི་ཕྱིར་ཏེ། དཔལ་ལྡན་ས་སྐྱ་པ་ཉིད་ཀྱི་གདམས་ངག་ལས་ཀྱང༌། གཞི་ལ་གནས་པ། ལམ་གྱིས་སྨིན་པ། འབྲས་བུར་མངོན་དུ་གྱུར་པ་ཞེས་གསུངས་པའི་གཞིའམ་རྒྱུ་ལ་གནས་པ་དེ་རྒྱུ་དབང་མ་ཡིན་ན། ལམ་དབང་ཡང་ལམ་དབང་དུ་མི་འགྱུར་ཏེ། རྒྱུ་དུས་ནས་དབང་མེད་པ་ལམ་དུས་སུ་དབང་དུ་མི་འབྱུང་བའི་ཕྱིར། བྱེ་མ་བཙིར་བ་ལ་སྣུམ་འབྱུང་བ་མ་ཡིན་པ་ལྟ་བུའི་ཕྱིར། དེས་ན་དཔལ་ལྡན་ས་སྐྱ་པ་ལ་གྲགས་པའི་རྒྱུ་དབང་ངམ་གཞི་དབང་དེ་རྒྱུ་དང་གཞིའི་དབང་ཡང་དག་པ་མ་ཡིན་ཏེ། ཀརྨ་པ་རང་བྱུང་རྒྱལ་བ་མཆོག་གིས། ཟབ་མོ་ནང་དོན་གྱི་འགྲེལ་པར། ཁ་ཅིག་དབང་བཞིའམ་རྒྱུར་འདོད་པ་མི་འཐད་དེ། དེ་ནི་ལམ་ཡིན་པའི་ཕྱིར། ཞེས་འབྱུང་ལ། དེ་ཉིད་ཅིས་ཀྱང་འཐད་པའི་དོན་རྒྱུའི་དབང་ནི་རང་བཞིན་ལྷུན་འགྲུབ་ཀྱི་དབང་དང་ལྷ་སྔགས་རབ་འབྱམས་སུ་གྲུབ་པ་ནི་བརྗོད་བྱ་དོན་གྱི་རྒྱུད་སྡེ་མཐའ་དག་གི་སྙིང་པོར་སྣང་བའི་ཕྱིར། དེ་ལྟ་ན་ས་ལུགས་པའི་རྒྱུ་ལམ་གྱི་དབང་གི་འཇོག་ལུགས་དེ་ལས་གཞན་ལམ་དབང་གི་གཞིར་བྱས་ནས་རྒྱུ་ལམ་གྱི་དབང་གི་རྣམ་བཞག་མཛད་པོའི་མཁས་གྲུབ་ཆེན་པོ་གཞན་གྱི་རྣམ་བཤད་ཀྱང་མི་ལེགས་པར་མ་མཐོང་སྟེ།
དང་པོར་སློབ་མ་མ་སྨིན་པ་སྨིན་པར་བྱེད་པ་རྒྱུའི་དབང༌། སྨིན་པ་ཉམས་སུ་ལེན་པར་བྱེད་པ་ལམ་གྱི་དབང༌། བླངས་པའི་འབྲས་བུ་མཆོག་ཐོབ་པ་འབྲས་བུའི་དབང་གསུམ་ལས། དང་པོ་ནི་རྒྱུད་སྡེ་གང་དང་གང་ཡིན་པའི་ལུགས་ཀྱི་སློབ་དཔོན་གྱིས་སློབ་མ་ལ་དབང་བསྐུར་བའི་རིམ་པ་རྣམས་ཡིན་ལ། གཉིས་པ་ནི། ཡན་ལག་དྲུག་གི་རྣལ་འབྱོར་ཉམས་སུ་ལེན་པ་ཉིད་ལམ་གྱི་དབང་སྟེ།
ཤེས་རབ་ཡེ་ཤེས་དག་ནི་སེམས་དང་དེའི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། །
དབང་བསྐུར་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། །
དེ་ལས་མྱ་ངན་འདས་པ་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། །
ཞེས་པ་སོགས་འགྲེལ་ཆེན་ལས་རྒྱས་པར་གསུངས་པ་སྟེ། སྔགས་ཀྱི་ལམ་གྱིས་བགྲོད་པའི་སློབ་མའི་ས་ལམ་ཐམས་ཅད་ལམ་དབང་དུ་བཞག་པའོ། །
གསུམ་པ་ནི་དབང་ལེའི་འགྲེལ་ཆེན་ལས།
འདིར་བུམ་པ་དང་གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ཀྱི་མཆོག་གི་ཕྱག་རྒྱ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་མི་འགྱུར་བའི་བདེ་བ་ཆེན་པོའི་སྐད་ཅིག་མ་རྣམས་ཀྱི་མཐའ་མ་མངོན་པར་རྫོགས་པ་བྱང་ཆུབ་པའི་མཚན་ཉིད་མི་ཆོད་པ་སྟེ། དེ་བཅོམ་ལྡན་འདས་གང་གི་བྱང་ཆུབ་ཀྱི་ཤིང་དྲུང་དུ་ཐོབ་པ་དེ་ནི་དབང་བསྐུར་མཆོག་ཐོབ་བོ། །ཞེས་གསུངས་པས། མངོན་པར་རྫོགས་པར་སངས་རྒྱས་པ་དེ་ཉིད་འབྲས་དབང་དུ་འཇོག་པར་མཛད་དེ། ཚུལ་དེ་དག་ཀྱང་ལེགས་པར་བཤད་པའི་རྣམ་གྲངས་གཅིག་ཡིན་ལ། བདག་གི་རྗེ་བཙུན་ཐམས་ཅད་མཁྱེན་པ་མཉན་པ་རས་ཆེན་གྱི་ཞལ་སྔ་ནས། རྒྱུའི་དབང་ཞེས་ཅིས་ཀྱང་ཐ་སྙད་འདོགས་ན་དབང་ཕྱི་མ་མཐའ་དག་ལ་འབྲས་བུར་བྱས་ནས་དབང་སྔ་མ་མཐའ་དག་ལ་རྒྱུ་བྱས་ནས་རྒྱུ་དབང་ཞེས་འཇོག་པ་ནི་ཆེས་མི་ལེགས་པ་ཡིན། དེ་ལྟ་ན་རྒྱུ་ལམ་གྱི་དབང་ཡང་ཐ་དད་པར་བཟུང་མི་དགོས་པའི་ཕྱིར། དབང་བཞི་ལྟ་བུ་ལ་དཔེར་མཚོན་ན། དབང་དང་པོ་གསུམ་རྒྱུ་དབང་དང་ཕྱི་མ་འབྲས་དབང་དུ་འཇོག་པ་སྟེ། རྡོ་རྗེ་ཕྲེང་བར།
དབང་བསྐུར་རེ་ཞིང་ས་རེ་ལ། །
བདེ་བ་རེ་ཞིང་ས་རེ་ཡིན། །
རྣམ་པ་གསུམ་ནི་རྒྱུ་ཡི་དབང༌། །
བཞི་པ་འབྲས་བུར་ཤེས་པར་བྱ། །
ཞེས་འབྱུང་བ་ལྟ་བུའོ། །
ཞེས་གསུངས་པའང་བཤད་པའི་རྣམ་གྲངས་ཀྱི་ཚུལ་གཅིག་གོ །ཡང་པཎ་ཆེན་ནགས་ཀྱི་རིན་ཆེན་གྱི་ཞབས་དྲུང་དུ་ས་སྐྱ་པ་དག་གིས་རྒྱུ་ལམ་གྱི་དབང་ལེན་ལུགས་ཞུས་པས། ལུགས་དེའི་ལག་ལེན་དང་ཐ་སྙད་ནོར་འདུག །ས་སྐྱ་པ་རྣམས་ཞག་རེ་བཞིན་ལམ་དབང་ལེན་ཟེར་བ་འདི་ལས་དང་པོ་པ་རྒྱུ་དུས་ཀྱི་དབང་བསྐུར་བའི་རྒྱུ་མཚན་དེ་ཉིད་རང་གི་ཆོ་ག་རྒྱས་བསྡུས་ཅི་རིགས་ཀྱི་སྒོ་ནས་བླང་བར་ཟད་དེ། དཔེར་ན་བདེ་མཆོག་བཅུ་གསུམ་མའི་བདག་བསྐྱེད་ཀྱི་སྐབས་སུ་དབང་རྒྱས་པའམ་བསྡུས་པ་ཆུ་རྒྱུན་གཅིག་ལ་ལེན་པའི་དབང་དང་དོན་གཅིག་པའི་ཕྱིར། ལམ་དབང་དངོས་ནི་རྡོ་རྗེ་འཆང་གིས་སེམས་དབེན་སྒྱུ་ལུས་སུ་ལྡང་ཆེད་ཀྱི་དབང་དང༌། སྒྱུ་ལུས་འོད་གསལ་དུ་འཇུག་ཆེད་ཀྱི་དབང་དང་འཛིན་པ་དང་རྗེས་དྲན་གྱི་ལྷ་སྐུར་དག་པའི་དབང་དང༌། དེ་ཉིད་ཀྱི་རྣམ་སྨིན་གྱི་ལུས་དོར་ནས་ཡེ་ཤེས་ཀྱི་སྐུའམ་ཏིང་ངེ་འཛིན་གྱི་སྐུ་སྒྲུབ་པའི་ཕྱག་རྒྱ་ཁྱད་པར་ཅན་གྱི་དབང་བསྐུར་ལ་འཇོག་པ་ཡིན་ཞེས་གསུངས་པའང་ལེགས་པར་བཤད་པའི་རྣམ་གྲངས་ངོ་མཚར་ཅན་དུ་སྣང་བས་འདིར་བཀོད་པ་ཡིན་ནོ། །
འོ་ན་ཞང་རིན་པོ་ཆེས། དབང་མ་བསྐུར་ཡང་ཐོབ་པ་ཡོད། །ཅེས་པའི་དབང་དེ་གོང་དུ་བཤད་པའི་རྒྱུ་རྒྱུད་བདེར་གཤེགས་སྙིང་པོ་ལ་འཆད་པའང་དགོངས་པའི་ཕྱོགས་གཅིག་ཡིན་ཀྱང༌། དགོངས་པ་གཙོ་བོ་གཅིག་ནི་སྔགས་ཀྱི་དབང་རྣོན་གྱི་གདུལ་བྱ་རབ་ཏུ་གྱུར་པ་དཔོན་སློབ་ཞིག་མཇལ་བའི་རྟེན་འབྲེལ་གྱི་ཆོ་ག་ཙམ་ལས་སྣོད་བཅུད་དཀྱིལ་འཁོར་པར་མ་བུ་ངོ་ཤེས་པ་ལྟར་ངོ་འཕྲོད་ནས་སྐད་ཅིག་དེར་ཕྱག་རྒྱ་ཆེན་པོའི་དངོས་གྲུབ་ཐོབ་ཚུལ་སློབ་དཔོན་ས་ར་ཧས་ཀྱང་སློབ་དཔོན་གཞན་མང་པོ་ལ་རྡུལ་ཚོན་གྱི་དཀྱིལ་འཁོར་སོགས་ཀྱི་ཆོ་ག་ལ་མ་ལྟོས་པར་སོ་སྐྱེ་ལས་དང་བ་ཞིག་གིས་དབང་དུ་མཛད་ནས། སྤྲུལ་པའི་ཡེ་ཤེས་ཀྱི་མཁའ་འགྲོ་མའི་མདའ་མཁན་གྱི་མདའ་དང་ཆང་ཙམ་བྱིན་པའི་བརྡའ་ཐབས་ཀྱི་ཆོ་གས་དབང་དོན་ངོ་འཕྲོད་ནས་མཆོག་གི་དངོས་གྲུབ་བརྙེས་པར་མཛད་ལ། གྲུབ་པའི་སྤྱི་མེས་དེ་ནས་བཟུང༌། རྒྱ་གར་གྱི་གྲུབ་ཆེན་བརྒྱད་བཅུ་སོགས་ཀྱི་རྣམ་ཐར་དུ་དེ་ལྟའི་དབང་བསྐུར་ཚུལ་གྱི་དབང་དོན་རྒྱུད་ལ་སྐྱེས་པ་འབྱམ་ཀླས་ཁོ་ནར་སྣང་ཞིང༌། དཔེར་ན་ཏཻ་ལོས་ནཱ་རོ་ལ་དང་པོར་རྒྱུ་དབང་ཡིན་ཟེར་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌། དེ་ནས་ལུས་དཀྱིལ་ལ་བརྟེན་ནས་ལམ་དབང་བསྐུར་བའི་ཆོ་ག་སོགས་མ་མཛད་པར་ལོ་བཅུ་གཉིས་སུ་དཀའ་བ་སྤྱད་ནས། དབང་བཞིའི་རྟོགས་པ་དོན་གྱིས་བསྐུར་ནས་བྱིན་བརླབས་ཀྱི་འཕོ་བར་མཛད་པ་ལྟ་བུ་དང༌།
ཇོ་བོ་ཌོམྦི་པ་ལ་སློབ་མ་ཞིག་གིས་ཕྱག་ཆེན་གྱི་དངོས་གྲུབ་སྩོལ་བར་གསོལ་བ་བཏབ་པ་ན། ཁྱེད་དང་ང་འབྲེལ་བ་མེད་ཀྱི་ངའི་སློབ་མ་གནས་བརྟན་དཱི་པཾ་ཀཱ་ར་ཞེས་པ་ཞིག་ཡོད་པ་དེ་ལ་ཕྱག་རྒྱ་ཆེན་པོའི་དངོས་གྲུབ་སློངས་ཤིག །ཅེས་གསུངས་པས། དེས་གནས་བརྟན་དང་ཡུལ་གྱི་བསྐལ་བས་དངོས་སུ་མ་མཇལ་བས་ཡིད་ཀྱིས་གནས་བརྟན་དེའི་ཆེད་དུ་གསོལ་བ་བཏབ་པས་ནམ་ཞིག་ན་ཕྱག་རྒྱ་ཆེན་པོའི་དངོས་གྲུབ་ཐོབ་ནས། གནས་བརྟན་དང་མཇལ་བའི་ཚེ་སྔར་ཞལ་འདྲིས་མེད་པས་སློབ་མས་མཎྜལ་ཕུལ་ནས་བཀའ་དྲིན་ཁྱབ་ལགས་ཞུས་པས། གནས་བརྟན་གྱིས་རྒྱུ་མཚན་ཅི་འདྲ་ཡིན་དྲིས་པས། དེའི་བྱུང་བ་ཞུས་པས་འོ་ན་ང་ལ་དུས་གཅིག་ན་ཕྱག་ཆེན་གྱི་རྟོགས་པ་ཞིག་སྐྱེས་པ་དེ་སུའི་བྱིན་རླབས་ཡིན་ངོ་མ་ཤེས་པ་དེ་ཇོ་བོ་ཌོམྦི་པའི་བྱིན་བརླབས་ཡིན་པར་འདུག །
འོ་ན་བྱིན་བརླབས་ཇི་ལྟར་ཞུགས་ཞུས་པས། ངའི་རྨི་ལམ་ན་དགེ་སློང་གཅིག་གིས་མི་ཤ་ལག་པ་ཁྱེར་ནས་འདི་ནས་ཟོ་ཞིག་ཅེས་ཟེར་བ་ལ། དགེ་སློང་ཡིན་པས་བཟར་མི་རུང་སྙམ་པས། དེས་སངས་རྒྱས་ལ་འཁྲུལ་པ་མངའ་འམ་ཟེར་བ་ལ། དེ་མི་མངའ་བྱས་པས། མི་མངའ་ན་འདི་ཟོ་ཟེར་ནས་སྲིན་ལག་གཅིག་ཟོས་པ་རྨིས་པའི་གཉིད་སད་པ་ན་བདེ་སྟོང་དབྱེར་མེད་ཀྱི་ཕྱག་རྒྱ་ཆེན་པོའི་རྟོགས་པ་སྐྱེས་ནས་འདུག་སྐད་ཅེས་བཀའ་གདམས་ལས་འབྱུང་བ་ལྟ་བུས་དབང་བསྐུར་ཚུལ་མཐའ་ཡས་པ་ལྟ་བུའོ། །
དེས་ན་དྭགས་པོ་བཀའ་བརྒྱུད་ལྟར་ན། ལམ་དུ་དང་པོར་འཇུག་པའི་ལམ་དབང་དང༌། ཞུགས་ཟིན་ནས་འཇུག་པའི་ལམ་དབང་གཉིས་ལས། དང་པོ་ནི། དབང་རྣོན་སྐལ་དམན་རིམ་གྱིས་པ་དང༌། དབང་རྟུལ་སྐལ་ལྡན་གཅིག་ཅར་བའི་དབང་དུ་བྱས་པ་གཉིས་ཡིན་པ་ལ། ས་སྐྱ་པ་སོགས་ཁ་ཅིག་གི་བསམ་པ་ལ། དབང་རྣོན་ཡིན་པ་དང་སྐལ་དམན་ཡིན་པ་སོགས་འགལ་སྙམ་ན། མི་འགལ་ཏེ། དབང་པོ་རྣོ་རྟུལ་ནི་ཤེས་བྱའི་ཆོས་ཟབ་རྒྱས་འཛིན་ནུས་མི་ནུས་ལ་འཇོག་ལ། སྐལ་བ་མཆོག་དམན་ནི་ས་ལམ་བགྲོད་ཕུལ་ཆེ་ཆུང་ལ་བཞག་པའི་ཕྱིར། དཔེར་ན་སྔོན་དང་ད་ལྟར་དགེ་སློང་སྡེ་སྣོད་གསུམ་འཛིན་པ་དམྱལ་བར་སྐྱེས་པ་དང༌། ཚིག་འབྲུ་གསུམ་བཞི་ཙམ་ལས་འཛིན་མི་ནུས་པ་དགྲ་བཅོམ་པ་ཐོབ་པ་ལྟ་བུ་དང༌། དེང་སང་དཀྱིལ་འཁོར་མ་བརྒྱ་ཕྲག་མང་པོའི་འདོན་གཤར་ལག་ལེན་ཤེས་ཀྱང་བསླབ་སྡམ་སྣ་རེ་སྲུང་མི་ནུས་པ་དང༌། དཀྱིལ་འཁོར་རེ་འདོན་གཤར་ལག་ལེན་ཙམ་ཡང་དཀའ་པོ་ལས་འཛིན་མི་ནུས་པ་ལ་སྔགས་ཀྱི་སྡོམ་དམ་ཚུལ་བཞིན་སྲུང་ནུས་པ་མཐོང་བ་བཞིན་ནོ། །
འོན་ཀྱང་དབང་རྣོན་ཡིན་ན་སྐལ་དམན་ཡིན་དགོས་པའི་དམ་འཆའ་བ་མིན་པས། ཤེས་རབ་ཀྱི་མིག་དང་ལྡན་པ་དག་གི་རྟོགས་པར་བྱ་ཡི། དེ་ལྟར་མིན་པ་དག་གིས་སྙིང་ལས་ཆུང་ངུར་གྱིས་ཤིག །དེས་ན་ལས་དང་པོ་པ་སོགས་ཀྱི་དབང་པོ་རྣོན་པོ་ལ་ཆོ་ག་ལྷག་པར་རྒྱས་པ་བསྟན་པས་དེས་འཛིན་ནུས་ལ། དབང་རྟུལ་དེ་ལྟར་མ་ཡིན་པས། འཇིག་རྟེན་གསུམ་ཀྱི་མགོན་པོ་འབྲི་གུང་པས། དབང་རྣོན་ལ་ཆོ་ག་རྒྱས་པ་ཉིད་བསྔགས་ཞེས་རྡོ་རྗེའི་ཚིག་ཏུ་བཞག་པ་ཡིན་ནོ། །འོ་ན་དབང་རྣོན་ཤེས་རབ་ཅན་ལའང་སྐལ་བ་མཆོག་དམན་གཉིས་ཡོད་པའི་སྐལ་དམན་མ་དགོངས་ཏེ། སློབ་དཔོན་ས་ར་ཧས།
མཁས་པ་ཐམས་ཅད་སྙིང་ལ་དུག་གིས་ཁྱབ་གྱུར་པ། །
མཁས་པ་ངོ་ཚ་མེད་པས་དེ་མ་རྟོགས། །
ཞེས་འབྱུང་ལ། དབང་རྟུལ་ལའང་སྐལ་བ་མཆོག་དམན་གཉིས་ཡོད་པའི་མཆོག་ལ་དགོངས་ཏེ། རྒྱུད་ལས།
ཡང་ན་མཁས་པ་ཤེས་རབ་ཅན། །
ཡང་ན་བླུན་པོ་དད་པ་བརྟན། །
ཞེས་འབྱུང་བའི་སྐལ་ལྡན་དབང་རྟུལ་དད་བརྟན་དེ། དབང་གི་བྱ་བ་སོགས་ཀྱིས་སྨིན་པར་བྱས་པའི་སྐད་ཅིག་དེར་དབང་རྣོན་དུ་འཕོ་བར་འགྱུར་བས། བཀའ་བརྒྱུད་རིན་པོ་ཆེ་འདིའི་རྟོགས་ལྡན་ཕལ་ཆེ་བ་བཞིན་ནོ། །འོ་ན་དབང་མ་བསྐུར་བར་ཐོབ་བྱ་བ་ཡང་སྤྲོས་བཅས་ལུས་ངག་གི་བྱ་བའི་ཆོ་ག་ལ་མ་ལྟོས་ཀྱང་སྤྲོས་མེད་ཡིད་ཀྱི་ཆོ་ག་ཉིད་ཀྱི་བྱ་བ་དེ་ལྷུར་བྱེད་པ་གྲུབ་པའི་དབང་དུ་བྱས་པ་ཡིན་ལ། དབང་བསྐུར་ཡང་མི་ཐོབ་པ་ནི། དེང་སང་གངས་ཅན་གྱི་ཁྲོད་འདིར། ཐེག་དམན་འདུལ་བ་ཉིད་ནས་བཤད་པའི་བསྙེན་གནས་ཞག་གཅིག་པ་ཙམ་གྱི་སྡོམ་པ་འཛིན་པར་མི་ནུས་པར་རྡུལ་ཚོན་སོགས་ཀྱི་དཀྱིལ་འཁོར་སྟོང་ཕྲག་དུ་མར་ཞུགས་པ་སྐད་དུ་བྱས་ནས་ལྷ་དེ་དག་གི་དཀྱིལ་ཆོག་འདོན་གཤར་ཐིག་དབྱངས་གསུམ་སོགས་ལ་མི་ཚེ་ཟད་ཟད་བྱེད་ནས་འཇིག་རྟེན་གྱི་ཆོས་བརྒྱད་དོན་དུ་གཉེར་ནས་ཕྱི་མ་རྡོ་རྗེ་དམྱལ་བར་སྐྱེ་བའི་ལས་གསོག་པར་བྱེད་པའི་སངས་རྒྱས་ཀྱི་བསྟན་པ་དཀྲུགས་པའི་སྙད་ཀར་གསང་སྔགས་ཀྱི་སྨིན་གྲོལ་གྱི་ཆོ་ག་བྱེད་ཟེར་བ་འདི་ཀུན་ཡིན་ལ། སྤྱོད་ཚུལ་འདི་ལྟ་མ་ཡིན་པར་དབང་སྡོམ་གྱི་དོན་ཚུལ་བཞིན་བླ་མ་མཚན་ལྡན་གྱིས་སློབ་མ་སྣོད་ལྡན་ལ་དབེན་པའི་གནས་སུ་རྡུལ་ཚོན་དང་དམ་རྫས་སོགས་ཀྱི་བྱ་བ་ཆེར་གསང་ནས་དེའི་ཆོ་ག་མ་སྨིན་པ་རྣམས་ལ་མི་སྟོན་ངེས་པ་རྣམས་ལའང་ཡུལ་དུས་ཀྱི་བརྡའ་ཐབས་ཙམ་གྱི་ཕྱག་ཆེན་གྱི་ཡེ་ཤེས་བསྐྱེད་པའི་ཚུལ་འདི་ལྟ་བུ་ནི་གསང་སྔགས་སྨིན་བྱེད་ཀྱི་ཆོ་ག་ཡིན་ལ། དེ་ལས་གོ་བཟློག་པའི་བཤད་མ་ཐག་པ་ལྟ་བུའི་གསང་སྔགས་ལྟར་བཅོས་པ་དེ་སངས་རྒྱས་ཀྱི་བསྟན་པའི་སྙིང་པོ་དང་རབ་དང་ཕུལ་དང་གཙོ་བོ་ཡིན་ཞེས་པར་གཟེངས་བསྟོད་དེ་སུས་སྨྲས་ཀྱང་བདུད་ཀྱི་གསང་ཚིག་ཡིན་པར་དོགས་ལ། དེང་སང་རྡུལ་ཚོན་སོགས་ཀྱི་ཆོ་ག་ཅི་ལྟར་འགྲིག་འགྲིག་བྱས་པའི་དབང་ཁྲིད་བརྒྱ་ཕྲག་དུ་མ་ཐོབ་པ་དེ་དག་ལ་རྒྱུད་ལ་སྙིང་རྗེ་དང་ངེས་འབྱུང་ཕྲ་མོའི་ལུས་ཀྱི་བ་སྤུ་ལྡང་ཞིང་མིག་ནས་མཆི་མ་བཀུ་བ་ཙམ་ཡང་མི་འབྱུང་བར་སྣང་བ་འདི་ལྟའི་རིགས་ཅན་ནི་དབང་བསྐུར་ཡང་མི་ཐོབ་པའི་རིགས་ཅན་དེར་ཤེས་པར་བྱ་ལ།
གྲུབ་པའི་དབང་ཕྱུག་རྒྱལ་བ་གཡུང་སྟོན་པ་ཆེན་པོའི་ཞལ་ནས། དེང་སང་བོད་འདིར་གསང་སྔགས་གསར་མ་བའི་རྡོ་རྗེ་སློབ་དཔོན་སློབ་མ་འབུམ་ཕྲག་བསྐྱངས་ནས་རྒྱ་ནག་རྒྱལ་པོའི་བླ་མ་བྱེད་པ་རྣམས་ཀྱིས་དཀྱིལ་འཁོར་དུ་སློབ་མ་བཅུག་ནས་དབང་བསྐུར་བའི་ནུས་པ་ལས། གསང་སྔགས་རྙིང་མའི་གྲོང་བ་པའི་སློབ་དཔོན་རེ་ནུས་པ་ཆེ་བར་སྣང་སྟེ། དེ་དག་ནི་གཤིན་པོ་འདྲེན་འགུགས་སོགས་ཀྱི་ནུས་པ་སོགས་མིའི་རྒྱུད་ལ་དངོས་སུ་ཕེབས་བསད་ནུས་པ་དང༌། དེ་ལས་གཞན་འཇིག་རྟེན་ཕལ་པའི་ལྷ་འབེབས་པ་ཀུན་ལའང་ལྷ་འབེབས་ཙམ་གྱི་ནུས་པ་འདུག་ཀྱང༌། གསང་སྔགས་གསར་མའི་ཞལ་པོ་ཆེ་འདི་ཀུན་གྱི་དབང་ནུས་ལ་འདི་ཙམ་རེའི་ནུས་པ་མེད་པར་དབང་ཁྲིད་འདི་དག་གི་བྱིན་བརླབས་འཇུག་ཕུལ་ཆོས་ཚད་ཀྱི་ཕྲིན་ལས་ཀྱི་གཙོ་བོ་རང་གཞན་གྱི་གཙུག་ལག་ཁང་དང་དགེ་འདུན་གྱི་སྡེ་འཇིག་པར་བྱེད་པ་འདི་ནི་ཅི་ཞིག་གི་མཐུ་ལས་ཡིན་ཞེས་གསུངས་པར་སྣང་ལ། བདག་ཉིད་ཆེན་པོ་ས་སྐྱ་པཎྜི་ཏས་ནི།
ལ་ལས་དབང་བསྐུར་མུ་བཞི་འདོད། །
དབང་བསྐུར་བྱས་ཀྱང་མ་ཐོབ་དང༌། །
མ་བྱས་ཀྱང་ནི་ཐོབ་པ་དང༌། །
བྱས་ན་ཐོབ་ལ་མ་བྱས་ལ། །
མི་ཐོབ་པ་དང་རྣམ་བཞིར་འདོད། །
འདི་འདྲ་གང་ནའང་བཤད་པ་མེད། །
བསྟན་པ་དཀྲུག་པའི་སྙད་གར་ཟད། །ཅེས་དང༌།
མུ་བཞི་ཀུན་ལ་ཡོད་བཞིན་དུ། །
གཞན་ལ་མུ་བཞི་མི་རྩི་བར། །
དབང་བསྐུར་ཉིད་ལ་རྩི་བ་ནི། །
བདུད་ཀྱི་གསང་ཚིག་ཡིན་པར་དོགས། །
གལ་ཏེ་མུ་བཞི་ཡོད་ན་ཡང༌། །
སོ་སོའི་མཚན་ཉིད་ཤེས་མི་ནུས། །
ཅི་སྟེ་ཤེས་པར་ནུས་ན་ནི། །
དེ་ཡི་མཚན་ཉིད་སྨྲ་དགོས་སོ། །
སྨྲས་ཀྱང་རང་གཟོ་མ་ཡིན་པར། །
ལུང་དང་མཐུན་པ་ཁྱེད་ལ་མེད། །
ཅེས་གསུངས་གདའ་བ་འདི་གང་ཟག་སུ་ཞིག་འདུལ་བ་ལ་དགོངས་ཞེས་མི་ཕྱེད་པའི་དད་པ་ཆེན་པོའི་ཡུལ་དུ་འཇོག་པ་ལས་གཞན་པའི་བྱར་མེད་དོ། །
གཉིས་པ་གསང་དབང་ནི།
ཕྱག་རྒྱ་དེའི་བྷ་གའི་དཀྱིལ་འཁོར་དུ་སློབ་དཔོན་ཡབ་ཡུམ་སྙོམས་པར་ཞུགས་པའི་ལྷན་སྐྱེས་ཀྱི་རྟེན་རི་བོང་འཛིན་པ་མྱངས་ཤིང༌། བྷ་ག་ལ་བལྟ་བ་གཟུགས་སྒྲ་རེག་གསུམ་གྱི་བདག་ཉིད་གཟུགས་ཁམས་པའི་ཁུ་བ་འཕོ་བའི་མཚན་ཉིད་ཀྱི་བདེ་བ་མཆོག་དགའ་གསུང་རྡོ་རྗེའི་ཆོས་ཅན་ཀྱི་ལྷར་རྣམ་པར་དག་པ་ནི་གསང་དབང་སྟེ་འདིར་དེ་ཙམ་ལས་མི་འབྱུང་ཡང༌། དབང་མདོར་བསྟན་ལས།
ཡུན་རིང་གསང་བར་སྤྲོས་ལས་སྐྱེ། །
བྱང་ཆུབ་སེམས་ནི་འཕོ་བའི་བདེ། །
གསང་བའི་དབང་བསྐུར་གསང་བ་ནི། །
གང་ལ་བདེ་ཐོབ་དེ་དར་མ། །
ཞེས་སོགས་གསང་དབང་ལ་གཉིས་སྦྱོར་བཤད་ཅིང༌། ཕྱག་རྒྱ་ཆེན་པོ་ཐིག་ལེ་ལས་བུམ་པའི་དབང་ལ་ཡང་གཉིས་སྦྱོར་བཤད་དོ། །གསུམ་པ་ལ་གཉིས་ལས་དང་པོ་ཤེས་རབ་ཡེ་ཤེས་ནི། བཤད་མ་ཐག་པའི་དཀྱིལ་འཁོར་དེ་ཉིད་དུ་ཕྱག་རྒྱ་དང་ལག་པ་བཅང་བའི་བདེ་བ་དྲི་མ་གཏོགས་པ་གཟུགས་སྒྲ་རེག་རོ་ཡོན་ཏན་བཞིའི་བདག་ཉིད་འདོད་ལྷའི་ཁུ་བ་འཕོ་བའི་མཚན་ཉིད་ཀྱི་བདེ་བ་ཁྱད་དགའ་ཐུགས་རྡོ་རྗེའི་ཆོས་ཅན་གྱི་ལྷ་རྣམ་པར་དག་པ་ནི་ཤེས་རབ་ཡེ་ཤེས་ཀྱི་དབང་ངོ༌། །གཉིས་པ་འཇིག་རྟེན་པའི་དབང་བཞི་པ་དང་དེ་ལས་འཕྲོས་པའི་རྒྱུད་ཉན་པའི་ཆེད་ཀྱི་འདས་པའི་བཞི་པ་བསྐུར་བའོ། །དང་པོ་ནི། ཀུན་ད་ལྟ་བུའི་བྱང་སེམས་ཀྱི་དཀྱིལ་འཁོར་དུ་དབང་པོ་གཉིས་མཉམ་པར་སྦྱར་བ་ལས་བདེ་བའི་གཟུགས་སྒྲ་དྲི་རོ་རེག་བྱ་ཡོན་ཏན་ལྔའི་བདག་ཉིད་ཀྱི་མིའི་འགྲོ་བའི་ཁུ་བ་འཕོ་བའི་བདེ་བ་ལྷན་ཅིག་སྐྱེས་དགའི་མཚན་ཉིད་ཅན་གྱི་ཡེ་ཤེས་རྡོ་རྗེའི་ཆོས་ཅན་གྱི་ལྷར་རྣམ་པར་བཞེངས་པ་ནི་དབང་བཞི་པའོ། །
ཅི་བདེ་བ་བཞི་རིམ་འདི་གཟུགས་མེད་སོགས་ཀྱི་ཁུ་བ་འཕོ་བའི་ཡོན་ཏན་གཉིས་སོགས་ལ་སྦྱར་བའི་དགོས་པ་ཅི་ཞེ་ན། ཕ་མའི་རྒྱུད་གཞན་ལས། འདི་ལྟར།
སྐྱེ་མེད་རིམ་པའི་ཕྱོགས་ལ་ནི། །
འདི་ལྟར་ལྷན་ཅིག་སྐྱེས་རྣམ་བཞི། །
ཞེས་འབྱུང་བས། དཔེར་ན་འདུས་པའི་རིམ་པ་བཞི་པའི་འོད་གསལ་དེ་བརྟེན་འབྱུང་བ་བཞི་སྤྲོ་སྡུད་ལས། དེའི་བརྟེན་པའི་ཆོས་ཉིད་སྟོང་གཞིར་འཆར་བ་བཞིན་དུ་དུས་ཀྱི་འཁོར་ལོ་འདིར་ནི་ལྷན་སྐྱེས་རིས་མེད་པ་དེ་ཉིད་རྟེན་ཁམས་བཞིའི་དབང་ལས་རིམ་པ་བཞིར་སྣང་ལ། དེ་ཡང་འཇིག་རྟེན་པ་ཡིན་པས་ཁམས་བཞི་པ་བསྐྱེད་རིམ་དུ་འབྱུང་བའི་ངེས་པས་གཟུགས་མེད་ཁམས་པ་ནི་ནམ་མཁའི་ཁམས་ཡིན་ཀྱང་རླུང་གི་བདག་ཉིད་དུ་བྱེད་ལ་རླུང་ལའང་ཕྲ་རགས་གཉིས་སུ་ཡིན་པའི་ཕྲ་བ་ཉིད་ལ་བརྟེན་པ་ཡིན་པའི་ཕྱིར། དེའང་གཟུགས་མེད་པ་རླུང་ཁམས་གཙོ་བོར་གྱུར་པ་དང༌། གཟུགས་ཁམས་པ་མེ། འདོད་ལྷ་ཆུ་ཁམས་པ། མི་སའི་ཁམས་ལ་བརྟེན་པ་དེའི་ཇི་ལྟར་འབྱུང་བ་ས་སོགས་རགས་རིམ་ནས་གནས་པ་རྣམས་ལ་མཁའ་རླུང་སོགས་ཕྲ་རིམ་གྱི་འབྱུང་བ་ཐམས་ཅད་དེ་ལ་རྫོགས་ལ་ཕྲ་བའི་མཁའ་རླུང་སོགས་ལ་རགས་པའི་འབྱུང་བ་རྣམས་ཀྱི་ཡོན་ཏན་མ་རྫོགས་པས་འབྱུང་བའི་ཡོན་ཏན་ཡོངས་སུ་རྫོགས་པ་ལ་ཡེ་ཤེས་ཀྱི་ཁམས་དང་དེའི་བདེ་བ་དང་གཞན་མཆོག་གི་དཀྱིལ་འཁོར་དུ་འཇུག་ནུས་པ་རྟེན་འབྲེལ་གྱི་ཆེ་བ་ཉིད་ཀྱི་ཕྱིར། འབྱུང་བ་དེ་འབྲས་ཀྱི་འདོད་ཡོན་ལྔའི་བདེ་བ་ཆེན་པོའི་ཡེ་ཤེས་དངོས་སུ་འདྲེན་པ་ལ་ནི་རྡོ་རྗེ་ཐེག་པའི་སྐལ་ལྡན་མིའི་རྟེན་ཁོ་ན་ལ་བྱེད་པ་བཅིངས་པས། ཁམས་གསུམ་པའི་འབྱུང་བ་ཐམས་ཅད་ཀྱི་སྟེང་དུ་ཡོད་དོ་ཅོག་གི་མཆོག་མི་འགྱུར་གྱི་བདེ་བ་དང་ཡེ་ཤེས་ཀྱི་རྟེན་གྱི་འབྱུང་བ་ཐམས་ཅད་འཆིང་བར་འགྱུར་བ་ཉིད་ཀྱི་རྡོ་རྗེ་འཆང་ཆེན་པོའི་བདེ་བ་རིག་ནུས་པའི་ཕྱིར། གཞན་ལ་ནི་དེ་ལྟ་མ་ཡིན་ནོ་ཞེས། ཇི་སྐད་དུ། སྐྱེ་བ་འདི་ཉིད་ཀྱིས་སངས་རྒྱས་ཉིད་དུ་འགྱུར་རོ་ཞེས་པའི་འཛམ་བུ་གླིང་པའི་མིའི་རྟེན་ཁོ་ན་ལ་ཡིན་གྱི། གཞན་འགྲོ་བ་ལྷ་ལ་སོགས་པ་འགྲོ་བ་ལྔའི་རྟེན་ལ་ནི་མ་ཡིན་ནོ། །ཞེས་འབྱུང་བའང་གནད་འདི་ཉིད་ལ་རག་པའི་ཕྱིར།
བདག་གི་རྗེ་བཙུན་ཆེན་པོས། གང་ལ་རྣམ་ཀུན་མཆོག་ལྡན་གྱི་ཕྱག་རྒྱ་མ་བསྟེན་པར་ནུས་པའི་གང་ཟག་དེའང་ངེས་པར་མི་མོའི་ལས་རྒྱ་བསྟེན་པ་ལ་སྐལ་བ་རང་དབང་ཅན་དུ་མ་གྱུར་པ་ལ་མི་འབྱུང་ངོ༌། །ཞེས་ལེགས་པར་བཀའ་སྩལ་པའང་ཟབ་གནད་ཆེན་པོ་ཡིན་ནོ། །འཇིག་རྟེན་པའི་དབང་བཞི་པ་འདི་ནི་དབང་གསུམ་པའི་མཐར་ཁམས་དཀར་ཆའི་གོང་བུ་གྲོལ་ཞིང་འབབ་པ་གསུམ་གྱི་མཐར་བྱང་སེམས་རྡོ་རྗེ་ནོར་བུའི་རྩེ་མོར་རྒྱས་ཏེ་ཕྱིར་མ་ཟགས་པ་ཉིད་ལྷན་ཅིག་སྐྱེས་པའི་དགའ་བའི་ཆ་བཅུ་དྲུག་པ་ཡོངས་སུ་རྫོགས་པ་ཉིད་ལ་འཇོག་དགོས་ཏེ། ཇི་སྐད་དུ།
གཉིས་གཉིས་སྤྲད་པས་བདེ་ཐོབ་པ། །
གཉིས་གཉིས་འཁྱུད་པས་དེ་བཞིན་ཉིད། །
ཅེས་འབྱུང་བ་ཉིད་ཀྱི་ཕྱིར། འདི་ལ་བོད་ཀྱི་དུས་འཁོར་བ་ཁ་ཅིག །འཇིག་རྟེན་པའི་བཞི་པ་འདི་རྒྱུད་གཞན་དུ། བཞི་པ་ཡང་དེ་ཉིད་དོ། །ཞེས་འབྱུང་བ་ལྟར་གསུམ་པ་ལས་གཞན་དུ་མེད་པར་འདོད་པ་ལྟར་འདིའི་བཞི་པའང་གསུམ་པ་ལས་གཞན་དུ་མེད་ལ། དེའི་ཕྱིར་རྒྱུད་ལས། དཔལ་ལྡན་ཤེས་རབ་ནུ་མ་ལ་ཡང་ཞེས་པའི་ཚིག་བཅད་བརྒྱ་བཅུ་དགུ་པར་བུམ་གསང་ཤེས་རབ་ཡེ་ཤེས་ལས་དབང་བཞི་པ་མ་བསྟན་ཅིང༌། འཇིག་རྟེན་པའི་དབང་བཅུ་གཅིག་ང་རྒྱལ་འཇིག་རྟེན་པར་ཡང་མ་གསུངས་པའི་ཕྱིར། འོ་ན་བཞི་པ་གསུམ་པར་མི་འོང་བ་དེ་འཇིག་རྟེན་ལས་འདས་པའི་བཞི་པའི་དབང་དུ་བྱས་པ་ཡིན་ནོ། །ཞེས་ཟེར་རོ། །དེ་ལྟར་མི་འཐད་དེ། འཇིག་རྟེན་པའི་དབང་བཞི་པ་འདི་གསུམ་པ་ལས་དངོས་པོ་ཐ་དད་པ་ཉིད་ཀྱི་ཕྱིར། གསུམ་པར་ནི་ཕྱག་རྒྱའི་ལག་པ་བཅང་བ་ཙམ་ཡིན་ལ། འདིར་ནི་གཉིས་སྤྲོད་ཀྱི་བདེ་བ་ཡོངས་སུ་རྫོགས་པར་མྱོང་དགོས་པའི་ཕྱིར། འདིའི་ཐད་ཀྱི་འགྲེལ་པར། དེ་བཞིན་དུ་སློབ་དཔོན་ནི་རྒོད་པ་ཡོན་ཏན་གཉིས་ཀྱི་བདག་ཉིད་ཁུ་བའི་བདེ་བ་རྣམ་པར་དག་པས་སོ། །གསང་བ་ཞེས་པ་ནི་བལྟ་བ་ཡོན་ཏན་གསུམ་གྱི་བདག་ཉིད་རྣམ་པར་དག་པས་སོ། །ལག་བཅངས་ཞེས་པ་ནི་ཡོན་ཏན་བཞི་པའི་བདག་ཉིད་རྣམ་པར་དག་པས་སོ། །གཉིས་གཉིས་ཞེས་པ་ནི་ཡོན་ཏན་ལྔའི་བདག་ཉིད་ཁུ་བའི་བདེ་བ་རྣམ་པར་དག་པས་སོ། །ཞེས་འབྱུང་ལ།
དེ་ལྟ་ན་བཅུ་གཅིག་པ་ལ་ང་རྒྱལ་འཛིན་པའི་སྔགས་མི་དགོས་པ་ནི་བཅུ་གཅིག་པ་མདོ་རྒྱུད་ཐུན་མོང་བའི་སངས་རྒྱས་ཀྱི་ས་ཡིན་ལ། ས་བཅུ་གཉིས་པ་ནི། རྒྱུད་འདིའི་ཐུན་མོང་མིན་པའི་སངས་རྒྱས་ཀྱི་ས་ཡིན་པས་སངས་རྒྱས་ཀྱི་ས་འདིའི་ང་རྒྱལ་བཟུང་བར་དངོས་སུ་བསྟན་པས་སྔགས་མ་བརྗོད་ཀྱང་ང་རྒྱལ་འཛིན་པ་དོན་གྱིས་གྲུབ་པའི་ཕྱིར། ཆོས་ཀྱི་གྲགས་པས། དོན་གྱི་གོ་བས་གཅིག་ཤོས་ལ། །དྲན་པས་ཡང་དག་སྐྱེ་བར་འགྱུར། །
ཞེས་པ་ལྟར་ཡིན་ལ།
དེ་ལྟར་ང་རྒྱལ་མ་བཟུང་ན། །
དབང་བསྐུར་རེ་རེ་ས་རེའོ། །
ཞེས་པའི་དོན་ཀྱང་སྟོང་པར་འགྱུར་བའི་ཕྱིར། གཞན་ཡང་གསང་བའི་དབང་ལ་དགེ་སློང་དང་ནི་གོང་མའི་བྱེད་པ་ལ་ཡང་གནས་བརྟན་ཞེས་པར་འགྱུར་བ་སྟེ། །ཞེས་པའི་འགྲེལ་པར། དེ་ནས་གོང་མ་གསུམ་པའི་བྱེད་པ་སྟེ་ཤེས་རབ་ཡེ་ཤེས་ཀྱི་དབང་ལ་མངོན་པར་དབང་བསྐུར་བ་ནི། གནས་བརྟན་ཞེས་པ་ཆོས་སྟོན་པར་བྱེད་པ་དང་སློབ་མ་སྡུད་པོར་འགྱུར་ཆོས་ཀྱི་སྤྲིན་ལ་ལུང་བསྟན་པའི་ཕྱིར་སངས་རྒྱས་གཉིས་པ་ཉིད་དོ། །ཞེས་བྱེད་སྒྲས་སངས་རྒྱས་གཉིས་པའི་ཟླ་བཅས་ཀྱི་སྐྲའི་ཁོང་ནས་བཅུ་གཅིག་པའི་ང་རྒྱལ་དོན་གྱིས་འཕེན་པར་མཛད་པའི་ཕྱིར་རོ། །གཉིས་པ་དེ་ལས་འཕྲོས་པའི་རྒྱུད་ཉན་པའི་ཆེད་དུ་འདས་པའི་དབང་བསྐུར་བ་ནི། འདིར་ཀུན་མཁྱེན་བུ་དང་བོ་གདོང་ཕྱོགས་རྒྱལ་བས་ནི། སློབ་མའི་དབང་གི་སྐབས་འདིར་འདས་པའི་བཞི་པ་བསྐུར་བར་མི་བཞེད་ཀྱང༌། དཔལ་རང་བྱུང་རྒྱལ་མཆོག་ཀརྨ་པ་དང༌། ཀུན་མཁྱེན་ཇོ་ནང་པ་སོགས་ཀྱིས་ནི་བསྐུར་བར་བཞེད་དེ། བསྐྱེད་རིམ་ཙམ་ལས་དོན་དུ་མི་གཉེར་བའི་རྒྱུད་མཉན་པ་ཡིན་ན་འཇིག་རྟེན་པའི་དབང་བཞི་པ་ཙམ་ཞིག་བསྐུར་བས་དོན་གྲུབ་པ་ཡིན་ཀྱང་རྒྱུད་འདིར་བསྐྱེད་རྫོགས་ཁ་ཕྲལ་ཏེ་འདུས་པ་ལྟར་ཚོགས་བཤད་དང་སློབ་བཤད་ཀྱི་སྲོལ་གཉིས་མེད་པས་རྒྱུད་རྫོགས་པར་ཉན་ན་རྫོགས་རིམ་གྱི་དོན་འདས་པའི་བཞི་པ་མ་བསྐུར་བ་ལ་འཆད་ན་གསང་སྒྲོགས་སུ་འགྱུར་བའི་ཕྱིར་ཞེས་བསྐུར་བ་ལས།
བསྐུར་ཚུལ་ནི་རྒྱལ་བ་གར་གྱི་དབང་པོ་ཞྭ་དམར་བ་བཞི་པས།
དབང་ལེའི་རྡོ་རྗེ་སློབ་མ་དང་སློབ་དཔོན་མཐར་འབྱུང་བའི་དབང་བསྐུར་བའི་རིམ་པ་དེ་ཉིད་ནི་དེར་ཡང་བླངས་ནས་འཆད་པར་མཛད་ལ། དེའི་དབང་དུ་ན་སྡོམ་པ་སྦྱིན་པ། དབྱེ་བ་བསྟན་པ། གསོལ་བ་བཏབ་པ། འཇིག་རྟེན་ལས་འདས་པའི་བཞི་པ་བཤད་པ་དབང་དོན་ངེས་ནས་ང་རྒྱལ་འཛིན་པའི་ཚུལ་དང་ལྔ་ལས། དང་པོ་གཉིས་རྒྱུད་འགྲེལ་ཉིད་ལས་དངོས་སུ་གསུངས་ཏེ། སྡོམ་པ་སྦྱིན་པ་ནི། དེ་ནས་ཚོགས་ཀྱི་འཁོར་ལོར་གཤེགས་སུ་གསོལ་བར་བྱ་སྟེ་གཤེགས་སུ་གསོལ་ནས་སློབ་མ་ལ་སྡོམ་པ་སྦྱིན་པར་བྱའོ། །སློབ་དཔོན་གྱིས་སློབ་མ་ལ་སྡོམ་པ་བྱིན་ནས་སློབ་མས་ཀྱང་བླ་མ་ལ་ཡོན་དབུལ་ལོ། །ཞེས་པའི་བར་ཏེ། དབང་གོང་མ་བསྐུར་བའི་རྗེས་སུ་དབང་ནོད་པོ་ཕྱག་རྒྱ་དང་བཅས་པ་ཚོགས་ཀྱི་འཁོར་ལོ་བསྐོར་བའི་བྱ་བ་འདས་པའི་དབང་གི་དོན་དུ་མི་འཕོ་བའི་སྡོམ་པ་སྦྱིན་པར་བྱའོ་ཞེས། སྡོམ་པ་ཇི་ལྟར་སྦྱིན་པ་དང་དེའི་སྔགས་ཚིག་དང་ཆོ་ག་ནི་འདིར་སྣང་སྟེ། སྔར་འཇིག་རྟེན་པའི་དབང་གསུམ་པའི་མཐར་འབྱུང་བའི་ལྷན་ཅིག་སྐྱེས་དགའི་བཞི་པ་དེ་ནི་བཞི་པ་ཡང་དག་པ་དོན་དམ་པ་དེ་མ་ཡིན་ཏེ། འཕོ་བའི་བདེ་བ་ལས་འཕོ་མེད་ཀྱི་བདེ་བ་མ་ཡིན་པའི་ཕྱིར། ལས་ཡེའི་ཕྱག་རྒྱའི་སྐབས་སུའང་བྷ་གར་ལིང་ག་བཞག་ནས་བྱང་སེམས་རྡོ་རྗེ་ལས་ཕྱིར་མི་སྤྲོ་བའི་ཆགས་ཆེན་གྱི་ཚུལ་ཁྲིམས་དང་བསོད་ནམས་དང་ཡེ་ཤེས་ཀྱི་ཚོགས་ཕར་ཕྱིན་བཅུའི་སྡོམ་པ་བུ་ཁྱོད་ཀྱིས་བསྲུང་བར་གྱིས་དང༌། སངས་རྒྱས་ཐམས་ཅད་ཀྱིས་བྱིན་གྱིས་བརླབ་ཅིང་བྱང་ཆུབ་པ་ཐོབ་པར་འགྱུར་ལ། གལ་ཏེ་སྡོམ་པ་མི་སྐྱོང་ན་དམྱལ་བ་ངུ་འབོད་དུ་སྐྱེ་བར་འགྱུར་ལ། གལ་ཏེ་ལས་ཡེའི་ཕྱག་རྒྱ་ལ་རྣལ་འབྱོར་མའི་ནུས་པ་དམན་པས་པདྨར་བྱང་སེམས་ཤོར་ནའང་ཕྱག་རྒྱ་ལ་ཆེས་གུས་པས་པདྨའི་ཕྱི་རོལ་ན་གནས་པ་རང་ལྕེས་ལེན་པའི་ཕྱིར་བཅོས་ཀྱི་ཆོ་ག་དང་བཅས་ནས་སྡོམ་པ་སྦྱིན་པར་མཛད་དོ། །
གཉིས་པ་དབྱེ་བ་བསྟན་པ་ནི་འགྲེལ་ཆེན་ལས།
སླར་ཡང་མཎྜལ་བྱས་ནས་གསོལ་བ་གདབ་པར་བྱ་སྟེ་བཅོམ་ལྡན་འདས་བདག་ལ་དབང་བསྐུར་བའི་རབ་ཏུ་བྱེད་པའི་བཀའ་དྲིན་མཛད་དུ་གསོལ། དེ་ནས་བླ་མས་སློབ་མ་བོས་ཏེ་ཁྱོད་ཉོན་ཅིག །ཀུན་རྫོབ་ཇི་ལྟ་བ་བཞིན་དུ་སེམས་ཅན་ཐམས་ཅད་ཀྱི་ཐུན་མོང་གི་བདེ་བ་དགའ་བཅུ་དྲུག་གི་མཚན་ཉིད་ནི་ཚིགས་སུ་བཅད་པ་ཉི་ཤུ་རྩ་གཉིས་ལྷག་པའི་བརྒྱ་པ་ལ་སོགས་པ་རྣམས་ཀྱིས་མཆོག་གི་དང་པོའི་སངས་རྒྱས་ལ་འཇམ་པའི་རྡོ་རྗེས་ཕྱུང་བར་འདོད་པའི་བསྐྱེད་པར་ཞེས་པ་ལ་སོགས་པ་སྟེ། ཞེས་པ་ནས། བཅུ་དྲུག་གི་མཐར་ལྷན་ཅིག་སྐྱེས་པའོ་ཞེས་པ་ནི་ངེས་པའོ། །ཞེས་པའི་བར་འབྱུང་ལ། དབྱེ་བའི་མདོར་བསྟན་གྱི་འགྲེལ་པའི་མཇུག་ཏུ་འགྲེལ་ཆེན་ལས། དེ་ལྟར་དོན་དམ་པའི་ལེའུ་ལྔ་པ་ལས་ཕྱག་རྒྱ་ཆེན་པོའི་ཡེ་ཤེས་རྒྱ་ཆེར་བརྗོད་པར་བྱ་སྟེ། དེས་ན་འདིར་རྒྱས་པར་མ་བྱས་སོ། །ཞེས་པའི་རྒྱས་པར་མ་བྱས་པའི་ཁོང་ནས་གསོལ་བ་བཏབ་པ་སོགས་ཕྱི་མ་གསུམ་རྡོ་རྗེ་འཆང་གི་ཞལ་ལུང་བར་མ་ཆད་པའི་ཕྱག་བཞེས་ཡིན་ནོ། །དེ་ནས་དབྱེ་བ་དངོས་ནི། ཇི་སྐད་དུ། འདོད་པ་བསྐྱོད་པར་བྱེད་པ་འགྲོ་བ་རང་གི་ཡིད་ལའོ་གང་བ་ནི་གང་བ་ཉིད་དུ་འགྱུར། གང་བ་ཡན་ལག་མཆོག་ལས་རི་བོང་འཛིན་པ་ཁུ་བར་བྱས་ནས་འབར་བའི་ཐིག་ཆེན་བཟང་པོ་འཛག །ཨོ་ཊྚས་གྲུབ་པ་མཆོག་གི་བདེ་བས་རང་བཞིན་གྱིས་སྟེར་ཐིག་ལེ་གྲོལ་བ་དག་ནི་གསུམ་གྱི་མཐར།
བལྟ་དང་རེག་དང་འགྲོག་ལ་འཛག་པའི་བདེ་བ་འདི་དག་གིས་ནི་དགའ་བ་ལ་སོགས་དབྱེ་བ་སྟེ། །
འདོད་པ་དགའ་བར་བྱེད་དེ་དང་པོ་དག་ཀྱང་མི་རྣམས་ཀྱི་ནི་མིགགིས་བལྟ་བ་རྣམས་ཀྱིས་སོ། །
ཕྱི་ནས་གང་བ་རབ་ཏུ་སྦྱར་ན་ཡིས་ཏེ་སླར་ཡང་མཆོག་གི་དགའ་བ་ཉིད་དོ་རང་ལུས་ལ། །
འབར་བ་ཉིད་ལས་ཐིག་ལེ་འཛག་པའི་དགའ་བ་ཡིས་ཀྱང་ཁྱད་པར་དགའ་བ་རྡོ་རྗེ་པདྨ་ལ། །
ཨོཊྚ་ཐེག་ལེ་གསུམ་གྱི་མཐའ་རུ་འགྱུར་བ་ལ་གནས་ལྷན་ཅིག་སྐྱེས་པའི་དགའ་བ་རྡོ་རྗེ་བྱེད། །
འདོད་དང་དགའ་བ་དང་ནི་འདར་དང་འགྱུར་མེད་དག་དང་བཞི་པ་ཡེ་ཤེས་ནི་སྦྱོར་བ་དེ་གཅིག་སྟེ། །
གང་བ་དང་ནི་ནུས་དང་སྐྱེ་བ་དག་དང་མཆོག་གི་དགའ་བ་ཉིད་ནི་གཉིས་པར་ངེས་པར་འགྱུར། །
འབར་བ་དང་ནི་ཐིག་ལེ་གཉིད་ཡུར་དག་ཀྱང་སླར་ཡང་ཁྱད་པར་དགའ་བ་ཉིད་ནི་གསུམ་པའོ། །
ཨོཊྚ་དང་ནི་ནཱ་ད་དག་དང་གཉིད་དང་ལྷན་ཅིག་སྐྱེས་པའི་དགའ་བ་ཉིད་ནི་བཞི་པར་འགྱུར། །
ཚིགས་བཅད་དང་པོས་ནི་གཞན་མཆོག་སྒྲིབ་བྲལ་གྱི་འབྱུང་བ་ལྔ་དང་དགའ་བཟང་རྒྱལ་སྟོང་རྫོགས་པ་དང༌། དབྱངས་བཅུ་དྲུག་ལ་སོགས་པ་ལ་བསྟེན་པའི་ལྷན་ཅིག་སྐྱེས་པའི་དགའ་བ་ཆ་བཅུ་དྲུག་པ་མངོན་དུ་བྱེད་པ་ནི་རིག་མའི་གཟུགས་ལ་བལྟ་བ་དང༌། དེ་ལ་འཁྱུད་པ་དང་ཡན་ལག་མཆོག་ལས་འཛག་པ་དང་འཕོ་བའི་མཐར་མི་འཕོ་བར་ཉམས་སུ་མྱོང་བའི་ཡེ་ཤེས་ནི་ཁམས་བསྡུས་པ་དང་ཚོགས་པ་དང་འདུས་པ་སྟེ་བཅུ་དྲུག་ཕྱེད་ཕྱེད་ཐིག་ལེ་འཆང་བའི་དཀར་པོ་དང་ནག་པོའི་ཕྱོགས་ཀྱི་ཆ་མེད་ཆ་ལས་འདས་པའི་ལྷན་ཅིག་སྐྱེས་དགའ་གང་ཡིན་པས་ནི་འཇིག་རྟེན་པ་དང་འགྱུར་བའི་བདེ་བ་ལས་འདས་པའི་ཟག་མེད་བསམ་གཏན་བཞི་པའི་ཡེ་ཤེས་སོ། །
ཚིགས་སུ་བཅད་པ་བར་པ་ནི་གནས་སྐབས་བཞིའི་དབྱེ་བས་སྐུ་གསུང་ཐུགས་ཡེ་ཤེས་ཀྱི་སྦྱོར་བས་ཡོངས་སུ་སྦྱོང་བའི་འདས་པའི་དགའ་བ་བཅུ་དྲུག་པ་སྟེ། དེ་ཡང་མ་དག་པའི་གནས་བཞི་དང་ཆོས་མཐུན་པའི་དག་པའི་གནས་སྐབས་བཞི་དགའ་བཞིའི་ངོ་བོར་སྐྱེས་པ་ཉིད་ཀྱི་འཇིག་རྟེན་ལས་འདས་པས་འཇིག་རྟེན་པའི་ཆོས་སྦྱོང་བར་བྱེད། དེ་ཡང་འདི་ལྟར་དགའ་བའི་སྐབས་སུ་ཕྱག་རྒྱའི་གཟུགས་དང་ལང་ཚོ་སོགས་ཕྱི་རོལ་ལ་ཆགས་པ་ཆེ་བས་སད་པ་ཞེས་བྱའོ། །མཆོག་དགའི་སྐབས་སུ་ཕྱི་རོལ་ལ་དམིགས་པའི་ཤས་ཆུང་ཞིང་ནང་གི་བདེ་བ་ལ་དམིགས་པ་ཤས་ཆེ་ལ། རླུང་རྣམས་ཀྱང་ནང་དུ་ཁ་བལྟ་བའི་ཕྱིར་རྨི་ལམ་དང་འདྲ་བས་རྨི་ལམ་ཞེས་བརྗོད་དོ། །ཁྱད་དགའི་སྐབས་སུ། ཕྱི་རོལ་གྱི་བདེ་བ་ལ་ཆགས་པ་གཏན་མེད་པར་ནང་གི་བདེ་བ་ཉིད་ལ་ཞུགས་པ་ནི་རྨི་ལམ་གྱི་ཡུལ་དུས་ཀྱི་སྣང་བ་མེད་པར་གཉིད་དུ་རོ་གཅིག་པ་དང་འདྲ་བའི་ཕྱིར་གཉིད་སྟུག་ཅེས་བྱའོ། །ལྷན་ཅིག་སྐྱེས་པ་ནི་བཞི་པ་ཉིད་ཡིན་པས་བཞི་པ་སྟེ། ཕྱི་ནང་གཉིས་ཀ་རྟོག་པ་འགགས་པའི་སྐབས་རེ་ཁུ་བའི་འཕེལ་ཆ་རྫོགས་ནས་ནག་ཆ་ལ་མ་ཞུགས་པར་བདེ་བ་ཡོངས་སུ་གང་བའོ། །
ཚིགས་བཅད་ཕྱི་མས་ནི་སྐུ་བཞི་པོ་རེ་རེ་ཞིང་སྐུ་གསུང་ཐུགས་ཡེ་ཤེས་རྡོ་རྗེ་མངོན་དུ་བྱེད་པའི་འདས་པའི་དགའ་བ་བཅུ་དྲུག་པོ་ཚན་པ་གསུམ་དུ་གནས་པ་ལ་དབང་ཐོབ་པ་དེ་ལྟ་བུ་ནི་བཞི་པའི་དབང་ངོ་ཞེས་པའི་རབ་དབྱེ་བསྟན་པ། གསུམ་པ་གསོལ་གདབ་པ་ནི་དབང་གི་ཆོ་གར་འབྱུང་བ་ལྟར་གསོལ་བ་བཏབ་ནས། བཞི་པ་འདས་པའི་བཞི་པ་བཤད་པའམ་བསྐུར་བ་ནི། རྒྱུད་སྡེ་གཞན་དང་འདིའི་འཇིག་རྟེན་པའི་དབང་བཞི་ལས་དང་ཡེ་ཤེས་ཀྱི་ཕྱག་རྒྱ་ལ་བསྟེན་པའི་དགའ་བ་བཞི་ནི་འདས་པ་ནི་དགའ་བཞི་རྣམ་པར་དག་པའི་བདག་ཉིད་ཅན་མ་ཡིན་ཏེ། ཤེས་རབ་ཀྱི་རྒྱུད་ལས་སྐྱེས་པའི་བདེ་བ་ཐབས་ཀྱི་ཡེ་ཤེས་ཡིན་པ་དང༌། ཐབས་ཀྱི་རྒྱུད་ལས་སྐྱེས་པའི་བདེ་བ་ཤེས་རབ་ཀྱི་ཡེ་ཤེས་སུ་འགྱུར་ལ། དེ་ལྟར་ཐབས་ཤེས་ཀྱི་རྒྱུད་རེ་རེ་ལ་ཡེ་ཤེས་ཡ་བྲལ་བ་གཉིས་སོ་སོར་ཉམས་སུ་མྱོང་བའི་ཕྱིར། གཉིས་ཀ་ལ་གཉིས་མེད་ཀྱི་བདེ་བ་སྟེ་གཉིས་ཀར་རིས་མེད་ཀྱི་བདེ་བ་ཉམས་སུ་མྱོང་བའི་འདས་པའི་ཡེ་ཤེས་མེད་པའི་ཕྱིར། སངས་རྒྱས་ཉིད་ཐོབ་པ་ལ། འོ་ན་འདས་ལམ་ཐོབ་པའི་ཕྱག་རྒྱ་ནི་གང་ཞེ་ན། ཕྱག་རྒྱ་ཆེན་མོའི་ཕྱག་རྒྱ་སྟེ། ཇི་སྐད་དུ། འཇིག་རྟེན་ལས་འདས་པའི་དབང་གང་མཆོག་གི་རྒྱལ་བའི་བདག་པོའི་ཕྱག་རྒྱ་མཆོག་ལ་རྗེས་སུ་སྦྱོར་བའོ། །
ཕྱག་རྒྱ་སྒྱུ་མ་རྗེས་སུ་མཐུན་པ་ཡིད་དང་ནམ་མཁའ་ལ་ནི་མེ་ལོང་དག་ལ་གཟུགས་བཞིན་ཏེ། །
འཇིག་རྟེན་གསུམ་པོ་སྣང་བར་བྱེད་ཅིང་དྲི་མེད་གློག་དང་མཚུངས་པའི་འོད་ཟེར་དུ་མ་འཕྲོ་བར་བྱེད། །
ཕྱི་དང་ལུས་ལ་དབྱེར་མེད་ཡུལ་དང་རྣམ་པར་བྲལ་བ་སྣང་བ་ཙམ་ནི་མཁའ་ལ་གནས་པ་ཡི། །
སེམས་ལ་སེམས་ཀྱི་རང་བཞིན་འཁྱུད་པ་གང་ཞིག་འགྲོ་བ་དུ་མའི་གཟུགས་ཅན་དེ་ནི་གཅིག་པུའོ། །
ཞེས་དང༌། རྩ་རྒྱུད་ལས།
ཤེས་རབ་ཡན་ལག་ནུ་མར་ནི། །
རེག་པས་བྱང་ཆུབ་སེམས་འཕོའི་བདེ། །
འོ་མ་འཛིན་པས་དབང་བསྐུར་བ། །
གང་ལ་བདེ་ཐོབ་དེ་བྱིས་པ། །
ཡུན་རིང་གསང་བར་སྤྲོས་ལས་སྐྱེས། །
བྱང་ཆུབ་སེམས་ནི་འཕོ་བའི་བདེ། །
གསང་བའི་དབང་བསྐུར་གསང་བར་ནི། །
གང་ལ་བདེ་ཐོབ་དེ་དར་མ། །
ཡུན་རིང་གསང་བར་སྤྲོས་ལས་སྐྱེས། །
རྡོ་རྗེའི་རྩེ་མོར་གཡོ་བའི་བདེ། །
ཤེས་རབ་ཡེ་ཤེས་དབང་བསྐུར་བས། །
གང་ལ་གཡོ་བར་བགྲོད་དེ་རྒན། །
ཞེས་དབང་གོང་མ་གསུམ་བསྟན་ལ། འགྱུར་མེད་ཀྱི་བདེ་བ་ཤེས་རབ་ཡེ་ཤེས་ཆེན་པོ་ནི་དེ་ལས་འདས་པ་སྟེ།
ཕྱག་རྒྱ་ཆེ་ལ་རྗེས་ཆགས་པས། །
གཡོ་མེད་ལས་སྐྱེས་བདེ་བ་གངས། །
ཤེས་རབ་ཆེན་པོའི་དབང་བསྐུར་བ། །
གང་ལ་གཡོ་མེད་རྟོགས་པ་དེ། །
སྐྱེས་དགུའི་བདག་པོར་དེ་ཤེས་བྱ། །
སྐྱོབ་པ་ཐམས་ཅད་བསྐྱེད་མཛད་པ། །
ཞེས་འབྱུང་བའི་དོན། འདས་པའི་བཞི་པ་འདི་ལ་ཤེས་རབ་ཡེ་ཤེས་ཆེན་པོ་ཞེས་བྱ་སྟེ། ཤེས་རབ་མ་རྣམས་ཐམས་ཅད་པའི་སྟོང་གཟུགས་བྷ་ག་འཁོར་ལོ་དྲུག་གི་དབུས་ཡིན་ལ། སློབ་མས་ཕྱག་རྒྱ་དེ་སོར་བསམ་གྱི་ཡན་ལག་གི་སྒོམ་པས་མཐོང༌། སྲོག་རྩོལ་གྱིས་འཁྱུད། འཛིན་པས་སེམས་ཀྱི་རྡོ་རྗེའི་འཁོར་ལོ་དྲུག་གི་ལྟེ་བའི་བྷ་གར་བཅུག་ནས་སྙོམས་པར་ཞུགས་པས་རྗེས་དྲན་གྱི་དགའ་བ་བཅུ་དྲུག་ཉམས་སུ་མྱོང་བའི་མཐར་བྱེད་བཅིངས་ལ་མ་ལྟོས་པར་ཁམས་གྱེན་དུ་བགྲོད་དེ་མི་འགྱུར་བའི་བདེ་བ་ཐོབ་པ་ནི་ཏིང་ངེ་འཛིན་གྱི་དབང་བཞི་པ་དངོས་ཏེ། ཤེས་རབ་ཆེན་པོའི་ཡེ་ཤེས་ཀྱང་བྱ་ལ། ཡན་ལག་སྔ་མ་ནི་དབང་བཞི་པའི་ལམ་ལ། ཞུགས་པ་ཞེས་བརྗོད་ལ། ཕྱི་མ་ལ་ནི་འདས་པའི་བཞི་པའི་ལམ་ཐོབ་པའོ་ཞེས་བརྗོད་དོ། །
ལྔ་པ་ང་རྒྱལ་འཛིན་པ་ནི།
དབང་ཆོག་ནས་འབྱུང་བ་ལྟར་ས་བཅུ་གཉིས་པའི་སྔགས་ཀྱི་ང་རྒྱལ་གཟུང་ནས། དོན་དམ་བྱང་སེམས་ཀྱི་དཀྱིལ་འཁོར་དུ་འདས་པའི་དབང་བཞི་པ་ཐོབ་ནས་ལུས་ངག་ཡིད་ཡེ་ཤེས་ཀྱི་དྲི་མ་དག་ནས་ཡེ་ཤེས་རྡོ་རྗེ་ངོ་བོ་ཉིད་སྐུ་སྐད་ཅིག་གིས་མངོན་པར་བྱང་ཆུབ་པའི་ས་བཅུ་གཉིས་ཐོབ་པར་བྱེད་པ་ཡིན་ནོ་ཞེས། དབང་བཅུ་གཅིག་པའི་རྗེས་ཐོགས་ཁོ་ནར་འདས་པའི་བཅུ་གཉིས་པ་ཡང་དེ་ལྟར་བསྐུར་བར་བྱའོ་ཞེས། འཇིག་རྟེན་ཁམས་ལེའི་རྒྱས་འགྲེལ་ལས། འཇིག་རྟེན་ལས་འདས་པའི་བཅུ་གཅིག་པ་ནི་བཞི་པ་དེ་ཡང་དེ་བཞིན་ནོ་ཞེས་པའི་ངེས་པས་བླ་མའི་ཞལ་ལས་ཕྱག་རྒྱ་ཆེན་པོ་མཆོག་ཏུ་མི་འགྱུར་བའི་ཡེ་ཤེས་ཀྱི་མཚན་ཉིད་ཅན། སྒྲིབ་པ་མེད་པ་ཉིད་ཀྱིས་ལུས་དང་ངག་ལ་སོགས་པ་སྦྱོང་བར་བྱེད་པས་སོ། །ཞེས་གསུངས་སོ། །འདི་ལྟའི་འདས་པའི་དབང་བཅུ་གཉིས་པ་འདིའང་ཚིག་ཙམ་གྱི་དབང་བསྐུར་བ་ཡིན་ལ། སློབ་མའི་དབང་ཉིད་ཀྱི་ཁོངས་སུ་སྡུད་པའི་ཕྱིར། རློམ་ཚོད་འདས་པར་རློམ་ཡང་སོང་ཚོད་མ་འདས་པའི་ཁོངས་སུ་བསྡུད་དོ། །
བཞི་པ་འཇིག་རྟེན་ལ་འདས་པའི་དབང་བཞི་པ་བསྐུར་ནས་སྐྱེ་དགུའི་བདག་པོ་དགྲ་བཅོམ་པ་ཆེན་པོ་ཉིད་དུ་སྒྲུབ་པར་འོས་པ་མཆོག་གི་དབང་དུ་བྱས་པ་རྡོ་རྗེ་སློབ་དཔོན་གྱི་དབང་བསྐུར་བ་ལ། འཆད་སོགས་ལ་དབང་བ་སློབ་དཔོན་གྱི་དབང་དང༌། དངོས་གྲུབ་ལ་དབང་བ་སློབ་དཔོན་ཆེན་པོ་ལས་ཀྱང་ཆེན་པོའི་དབང་ངོ༌། །དང་པོ་ནི།
འདིར་མཁས་པ་ཆེན་པོ་ཡིད་བཟང་རྩེ་པའི་གསུང་གིས་རྣམ་སྣང་མངོན་བྱང་གི་འགྲེལ་པ་སངས་རྒྱས་གསང་བས་མཛད་པར། སློབ་མ་དམིགས་པ་ཅན་སློབ་དཔོན་གྱི་དབང་དོན་དུ་གཉེར་བ་དང༌། ཟབ་མོ་ལ་མོས་པ་བྱང་ཆུབ་སེམས་ཀྱི་མིང་ཅན། སྟོང་པ་ཉིད་ཀྱི་རྣལ་འབྱོར་དོན་དུ་གཉེར་བ་གཉིས་ལས། དང་པོ་ལ་སློབ་དཔོན་གྱི་དབང་སྟེར་ལ། ཕྱི་མ་ལ་སློབ་དཔོན་གྱི་དབང་མི་སྟེར་བར་སྟོང་པ་ཉིད་སྒོམ་པ་གྲུབ་པ་ན་སློབ་དཔོན་གྱི་དབང་བསྐུར་བའི་རིམ་པ་གཉིས་བཤད་དེ། དེ་དག་ནི་འདིར་ཡང་ཤིན་ཏུ་འབྱོར་ཏེ། དང་པོར་སློབ་མའི་དབང་ཐོབ། དེ་ནས་རྒྱུད་འགྲེལ་མཉན། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བ་གཅིག་དང་དང་པོར་སློབ་མའི་དབང་ཐོབ། དེའི་རྗེས་སུ་སྒོམ་པ་གཙོ་བོར་བྱས་ཏེ་རྣལ་འབྱོར་གྲུབ་ནས་སླར་རྒྱུད་མཉན་ཏེ། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བའམ། སློབ་མའི་དབང་ཐོབ་པའི་རྒྱུད་འགྲེལ་མཉན་ནས་སྒོམ་པ་ལ་གཙོ་བོར་ཞུགས་ཏེ། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བ་སྟེ་སྒོམ་པ་སྔོན་དུ་འགྲོ་བའི་སློབ་དཔོན་གྱི་དབང་ལ་ཡང་རིམ་པ་གཉིས་ཡོད་ཅེས་གསུངས་པ་ལྟར་ཡིན་ལ།
འོ་ན་སློབ་དཔོན་གྱི་དབང་འདི་རྒྱུད་གཞན་ལས་བུམ་པ་ཉིད་ཀྱི་དབང་བསྐུར་བ་ལ་སློབ་མ་དང་སློབ་དཔོན་གྱི་དབང་བསྐུར་བར་མཛད་པ་ལས། གོང་མའི་དབང་དུ་བྱས་ཏེ་སློབ་དཔོན་གྱི་རྣམ་པར་བཞག་པ་མི་འབྱུང་བས་རྒྱུད་འདིར་གོང་མའི་དབང་དུ་བྱས་པའི་རྡོ་རྗེ་སློབ་དཔོན་གྱི་དབང་བསྐུར་བའང་འབྱུང་བའི་ཁྱད་པར་ཅི་ཡིན་སྙམ་ན། རྒྱུད་སྡེ་གཞན་ལས་ནི་བུམ་དབང་གི་བྱ་བའམ་རྣལ་འབྱོར་པ་རང་དབང་ཐོབ་ནས་དེ་ཙམ་སྟོན་པའི་རྡོ་རྗེ་སློབ་དཔོན་དུ་འགྱུར་བ་གནས་སྐབས་ཉི་ཚེ་བའི་དབང་དུ་བྱས་ལ། འདིར་ནི་དབང་ཡོངས་སུ་རྫོགས་པ་མ་ཐོབ་པར་དེ་སྟོན་པའི་རྡོ་རྗེ་སློབ་དཔོན་དུ་མི་འཇོག་པ་ཁྱབ་ཆེ་བའི་དབང་དུ་བྱས་ནས་རྒྱུད་གཞན་གྱི་སློབ་དཔོན་གྱི་དབང་དྲང་དོན་དང་འདིའི་སློབ་དཔོན་གྱི་དབང་ངེས་དོན་ཡིན་ཞེས། རྡོ་རྗེ་སྙིང་འགྲེལ་ལས། སློབ་དཔོན་གྱི་དབང་ནི་དྲང་བའི་དོན་དུ་བུམ་དབང་ཡང་ཡིན་ལ། ངེས་པའི་དོན་དུ་ནི་བཞི་པ་ལ་སོགས་པ་ཡོངས་སུ་རྫོགས་པ་ཁོ་ན་སློབ་དཔོན་ཞེས་བརྗོད་ཀྱི་བུམ་པ་ཙམ་ནི་མ་ཡིན་ནོ། །ཅིའི་ཕྱིར་ཞེ་ན་སློབ་དཔོན་གྱི་ངེས་ཚིག་དང་མི་ལྡན་པའི་ཕྱིར་རོ། །ཞེས་དང༌།
སྟོད་འགྲེལ་ལས། འདིར་གལ་ཏེ་དང་པོར་བུམ་པའི་དབང་བསྐུར་བ་ན་སློབ་དཔོན་དུ་འགྱུར་བ་ནི། དེའི་ཚེ་གསང་བ་དང་ཤེས་རབ་ཡེ་ཤེས་དང་བཞི་པ་ཡང་ཅི་ཞིག་འབྱུང་བར་འགྱུར། སློབ་དཔོན་ཉིད་ནི་རྡོ་རྗེ་འཆང་གི་མིང་སྟེ། དེ་ཇི་ལྟར་དང་པོར་བུམ་པའི་དབང་བསྐུར་བས་སློབ་དཔོན་ཞེས་བྱ། དེའི་ཕྱིར་འདི་ནི་གང་ཞིག་བྱིས་པའི་སྐྱེ་བོ་རྣམས་ཀྱི་འཁྲུལ་པ་སྟེ་རིགས་པས་མི་འཐད་པའི་ཕྱིར་རོ། །ཞེས་འབྱུང་ངོ༌། །དེ་ལྟར་དབང་བསྐུར་བའི་ཚུལ་ནི་སློབ་མའི་དབང་བསྐུར་བའི་རྒྱུན་གཅིག་ལ་ཡིན་ན་རྡུལ་ཚོན་གྱི་དཀྱིལ་འཁོར་མ་གཤེགས་པའི་དབང་བསྐུར་བར་བྱས་ལ། དེ་ལྟར་མ་ཡིན་པར་དུས་ཀྱི་ཆོད་ན་འབྱོར་པ་ཡོད་ན་སླར་བཻཌཱརྱ་སོགས་ཀྱི་རྡུལ་ཚོན་གྱི་དཀྱིལ་འཁོར་བཞེངས་པའམ་མ་འབྱོར་ན་ཚིག་ཙམ་གྱིས་བཞེངས་པའི་དཀྱིལ་འཁོར་ལས་ཀྱང་རུང་སྟེ། དགེ་སློང་ལ་སའི་ཆར་གྲུ་བཞི་པ་ལ་ར་བ་ལྔ་རེ་ཁའི་དབུས་སུ་ཤིང་སྟན་གྱི་སྟེང་དུ་ཁྲུ་དོ་པའི་པད་འདབ་བརྒྱད་པའི་སྟན་དང༌། དགེ་ཚུལ་ལ་པདྨ་མ་གཏོགས་པའི་དེ་ཉིད་དང༌། ཁྱིམ་པ་ལ་དྲི་བཟང་གིས་བྱུགས་པའི་རེ་ཁ་གསུམ་གྱི་དབུས་སུ་ཤིང་སྟན་མེད་པ་ལ་བཀོད་ནས། དགེ་སློང་ལ་ཁྲུས་ཀྱི་དོན་དུ་བུད་མེད་བུ་མ་སྐྱེས་པ་བརྒྱད་དང་དབང་གི་དོན་དུ་གཞོན་ནུ་སྐྱེ་གནས་མ་ཉམས་པ་གཉིས་ཏེ་བུམ་པ་བཅུ་དང༌། དགེ་ཚུལ་ལ་བུད་མེད་བཞི་དང༌། གཉིས་ཀྱི་བུམ་པ་དྲུག་དང་བཅས་པའི་ཡོ་བྱད་ཚོགས་པར་བྱས་ནས་སློབ་མས་མཎྜལ་ཕུལ་ནས་གསོལ་བ་གདབ་པ་ནི། འགྲེལ་ཆེན་ལས། ཀྱཻ་དཔལ་ལྡན་བླ་མ་ཁྱོད་ཀྱི་བཀའ་དྲིན་ལས་ད་ནི་བདག་གི་བདེ་བར་གཤེགས་པའི་ལམ་ཐམས་ཅད་ཤེས་སོ་ཞེས་བླ་མ་ལ་ཞུས་ནས་དམ་བཅའ་བར་བྱ་སྟེ། དུས་འདི་ནས་བརྩམས་ཏེ་ཁྱོད་དང་སངས་རྒྱས་བྱང་ཆུབ་སེམས་དཔའ་རྣམས་སྤངས་ནས་བླ་མ་གཞན་ལ་བསྟེན་མི་བགྱིའོ། །ཞེས་སོགས་འབྱུང་བ་ལྟར་ཡིན་ལ།
དེ་ཡང་དབང་བསྐུར་བའི་ཚུལ་ལ་ཁྲུས་དང་ཅོད་པན་སོགས་བཅིང་བ། ཕྱག་རྒྱ་དྲུག་བཅིང་བ། འཇིག་རྟེན་པའི་དབང་བཞི་དང་འདས་པའི་དབང་བཞི་པ་བསྐུར་བ་དང༌། རྡོ་རྗེ་གསུམ་གྱི་བྱིན་གྱིས་བརླབས་པ་དང༌། དམ་ཚིག་འབོག་པ་དང་ལྔ་ལས། དང་པོའི་སྐབས་སུ་རྣམ་རྒྱལ་གྱི་ཁྲུས་བྱ་བར་བཤད་པའི་ཤུགས་ཀྱི་རྡོ་རྗེ་དྲིལ་བུ་སོགས་ཀྱི་དབང་བདུན་རྫོགས་པར་བསྐུར་དགོས་ཞེས་རང་བྱུང་རྒྱལ་བ་མཆོག་གི་བཞེད་ལ། གཉིས་པ་ནི་རྟོགས་པར་སླ་ལ། སློབ་དཔོན་དུས་ཞབས་པས།
ལུང་བསྟན་པ་དང་དབུགས་དབྱུང་དང༌། །
མིག་ཐུགས་ཉོན་མོངས་སྤངས་པ་དང༌། །
མེ་ལོང་ཡེ་ཤེས་དབང་དང་ནི། །
ཆོས་དང་ཕྲིན་ལས་གནང་བ་དང༌། །
སློབ་དཔོན་གྱི་ནི་ལས་རྣམས་དང༌། །
དམ་ཚིག་རྣམས་ནི་བསྒྲག་པར་བྱ། །
ཞེས་འབྱུང་བའང་བྱའོ། །
གསུམ་པ་ནི།
པདྨ་ཅན་མཛད་པ་དང༌། ཀརྨ་པ་རང་བྱུང་རྒྱལ་བ་མཆོག་དང༌། དོལ་བུ་པ་དག་འཇིག་རྟེན་པའི་བཞི་པ་དང་འདས་པའི་བཞི་པའི་བར་ཆོ་ག་རྒྱས་བསྡུས་གང་ཡང་རུང་བས་བསྐུར་བར་གསུངས་ཏེ། འདིར་དབང་བཅུ་གཉིས་ཡོངས་སུ་རྫོགས་པར་བསྐུར་བའི་རྒྱུ་མཚན་ཀྱང༌། རྡོ་རྗེ་སློབ་དཔོན་གྱི་དབང་འདི་ཉིད་བསྐུར་བའི་རྒྱུད་ཀྱི་ཆོ་གར། དང་པོར་ཆུ་དག་ལ་ནི་དགེ་བསྙེན་འགྱུར་ཏེ་བུམ་པ་དག་ལ་དགེ་ཚུལ་དག་ཏུ་འགྱུར། །ཞེས་སོགས་འབྱུང་བ་ཉིད་ཀྱི་ཕྱིར་ཐམས་ཅད་རྫོགས་པར་བསྐུར་བ་འདི་འཐད་ལ། དེ་ལྟར་ན་སྔར་སློབ་མའི་ཆེད་དུ་དབང་བསྐུར་བ་དང༌། འདིར་སློབ་དཔོན་གྱི་ཆེད་དུ་དབང་བསྐུར་བའི་དབང་བསྐུར་གྱི་བྱེད་པའི་བྱ་བ་སོ་སོ་དང་འབྲེལ་བའི་དབང་དོན་ལ་ནུས་མཐུ་ཆེ་ཡོད་པའི་ཕྱིར་ཟློས་པའི་སྐྱོན་ཡང་མེད་ཅིང་ཡོན་ཏན་ཡར་ལྡན་དུ་འགྱུར་བ་ཉིད་ཀྱིས་དབང་བསྐུར་བའི་རྗེས་སུ་དེའི་དག་པའང་བརྗོད་དོ། །
བཞི་པ་ནི།
མཆོད་ཕྱིར་ཐོགས་དང༌། གཙོ་བོ་མཚན་མ་དང༌། དར་དཔྱངས་དང་ཅོད་པན་གྱི་སྔགས་ཀྱི་ཆོ་གས་བྱིན་གྱིས་བརླབས་པར་བྱའོ། །
ལྔ་པ་ནི་འགྲེལ་ཆེན་ལས།
འདིར་སྟོན་པ་པོའི་དབང་ལ་མངོན་པར་དབང་བསྐུར་བའི་དགེ་སློང་ངམ་དགེ་ཚུལ་ལམ་ཁྱིམ་པས་གཡོག་ལ་སོགས་པའི་ཆོས་དང༌། ཁྱིམ་པའི་ཆོས་མི་བྱའོ། །གལ་ཏེ་རལ་གྲི་སྣག་ཚ་དང་ཚོང་ལ་སོགས་པ་བྱེད་ན་དེའི་བཀའ་བཅག་པར་འགྱུར་ཞིང་བཀའ་བཅག་པར་འགྱུར་ཞིང་བཀའ་བཅག་པ་ལས་མེད་པར་མནར་མེད་པར་འགྲོ་བར་འགྱུར་ཏེ་སློབ་དཔོན་གྱི་ཆོས་རྣམ་པར་བཤིག་པའོ། །ཞེས་འབྱུང་བས་རྡོ་རྗེ་སློབ་དཔོན་མངའ་གསོལ་བའམ་རབ་ཏུ་གནས་པ་འདི་ཡང་རྫོགས་པའི་སངས་རྒྱས་ས་བཅུ་གཉིས་ཀྱི་དབང་ཕྱུག་ཏུ་འགྱུར་བའི་དབང་བསྐུར་བ་ཉིད་ཀྱི་ཐོབ་དགོས་པས། འདི་ཐོབ་ནས་རལ་གྲི་དང་སྣག་ཚ་དང་སྣམ་བུ་དང་བུམ་པ་སོགས་ཀྱི་བྱ་བ་ཕལ་པས་གཡེངས་ན་རྡོ་རྗེ་སློབ་དཔོན་དུ་འཇོག་བྱེད་ཀྱི་བྱ་བར་ཅིས་འགྲོ་སྟེ། ཇི་སྐད་དུ།
གང་ཞིག་ཁྱིམ་གྱི་བསྟི་གནས་སྤྱོད། །
གཡོག་པོ་ཞིང་པ་ཚོང་པ་དང༌། །
དམ་ཆོས་འཚོང་བའི་རྨོངས་པ་སྟེ། །
ས་ལ་རྡོ་རྗེ་འཛིན་པ་མིན། །
ཞེས་འབྱུང་ལ། དེ་ལྟ་ནའང་དེང་སང་སྔགས་ཀྱི་རྡོ་རྗེ་སློབ་དཔོན་དུ་ཁས་འཆེས་ནས་གཞན་དོན་བྱེད་པ་སྐད་འདི་ཀུན་རང་རང་སོ་སོའི་འཇིག་རྟེན་ཆོས་བརྒྱད་ཀྱི་རླབས་དམ་པའི་ཆོས་ལྟར་བཅོས་ནས་སྒྲུབ་པ་དག་ཤས་ཆེ་བར་སྣང་བས་འདི་ལྟའི་རྡོ་རྗེ་སློབ་དཔོན་ལྟར་བཅོས་པ་ནི་དུག་བཞིན་སྤང་བར་བྱ་དགོས་ལ། གོང་དུ་བཤད་པའི་དམ་སྡོམ་གྱི་ཕྱིར་བཅོས་རྣམས་ཀྱང་འདིར་བསྙད་པར་བྱའོ། །རྡོ་རྗེ་སློབ་དཔོན་གྱི་དབང་བསྐུར་ཚུལ་འདི་ལ། ཀརྨ་པའི་ཕྱོགས་འཛིན་པ་ཁ་ཅིག །བླ་མེད་ཀྱི་རྡོ་རྗེ་སློབ་དཔོན་གྱི་དབང་དེ་མཐའ་གཅིག་ཁོ་ནར་བཞི་པའི་མཐར་བསྐུར་དགོས་པ་ཡིན་ཏེ། དེ་ནི་དུས་ཀྱི་འཁོར་ལོའི་ངེས་དོན་གྱི་དགོངས་པ་ཡིན་པས་བླ་མེད་གཞན་ལའང་དེ་ཉིད་ཀྱི་རྒྱས་གདབ་དགོས་སོ་ཞེས་པ་ནི། ཀརྨ་པ་རང་བྱུང་རྡོ་རྗེའི་དགོངས་པ་ཡིན་ནོ་ཞེས་ཟེར་བ་འདི་ནི་མི་འཐད་དེ། དུས་འཁོར་ལས་རྡོ་རྗེ་སློབ་མའི་ཆེད་ཀྱི་སློབ་དཔོན་གྱི་དབང་ངམ་རྗེས་གནང་ནི་དབང་བདུན་གྱི་ཡ་གྱལ་ཡིན་པས་དབང་བཞིའི་མཐར་བསྐུར་བར་མི་མཛད་ལ། རྡོ་རྗེ་སློབ་དཔོན་གྱི་དབང་བསྐུར་བ་ཆེ་ཆུང་གཉིས་ཡོད་པ་ལ་ནི་དང་པོ་དེ་བསྐུར་བ་ལའང་དབང་བཅུ་གཉིས་ཀྱི་མངོན་རྟོགས་ཚང་མ་ཞིག་བསྐུར་བས་སློབ་དཔོན་གྱི་དབང་དེའི་ལུས་ཡོངས་སུ་རྫོགས་པ་ཡིན་ལ། དེ་ལས་དབང་བཞིའི་མཐར་བསྐུར་དགོས་པར་མ་བཤད་ཅིང་ཕྱི་མའང་དབང་བཅུ་གཉིས་ཡོངས་རྫོགས་བསྐུར་བའི་མཐར་དབང་བཞི་རིམ་པ་ཁྱད་ཅན་ཞིག་བསྐུར་བ་ལ་རྡོ་རྗེ་སློབ་དཔོན་བདག་པོ་ཆེན་པོའི་དབང་ཞེས་ཐ་སྙད་འཇོག་པ་ལས་དབང་བཞིའི་མཐར་རྡོ་རྗེ་སློབ་དཔོན་གྱི་དབང་འདི་ལྟར་བསྐུར་ཞེས་འཆད་པ་མེད་པས་མི་མཁས་པ་ཞིག་གིས་བཅོས་པར་ཟད་ལ།
རང་བྱུང་རྒྱལ་བ་མཆོག་གིས་ནི། གཉིས་མེད་རྒྱུད་དུས་ཀྱི་འཁོར་ལོ་ཉིད་ནས་འབྱུང་བའི་གསང་འདུས་དང་བདེ་མཆོག་སོགས་དཔལ་ལྡན་རྒྱུད་སྐར་གྱི་དཀྱིལ་འཁོར་བཅུ་གཉིས་པ་ལྟ་བུ་དུས་འཁོར་གྱི་རྒྱུད་འདི་ཉིད་ནས་བཤད་པ་ལྟ་བུའི་སྒོ་ནས་རྡོ་རྗེ་སློབ་མ་དང་སློབ་དཔོན་གྱི་དབང་བསྐུར་ཚུལ་ལྟར་བྱ་དགོས་ཞེས་གསུངས་ཤིང༌། ཕ་མའི་རྒྱུད་ཀྱི་དབང་ཆོག་གཞན་དུ་རྡོ་རྗེ་སློབ་དཔོན་གྱི་དབང་དབང་བཞིའི་ཐ་མར་བསྐུར་བ་ཀར་ལུགས་ཀྱི་སྒྲུབ་དཀྱིལ་མང་པོར་འབྱུང་བ་ནི་དུས་འཁོར་གྱི་རྒྱས་འགེབས་མིན་ཀྱང་རྡོ་རྗེ་སློབ་དཔོན་གྱི་དབང་བཞི་ཀ་རྫོགས་པའི་མཐར་མཛད་ཀྱང་དབང་བཞི་ཀའི་རྡོ་རྗེ་སློབ་དཔོན་གྱི་བྱ་བ་ལ་དབང་བའི་ཡོན་ཏན་ཡོད་པ་དང༌། དེ་ལྟར་མི་རུང་བ་ལ་རྒྱུད་དང་མན་ངག་གི་གནོད་པའང་མེད་དོ་ཞེས་བཞེད་པ་ཡིན་ནོ། །གཉིས་པ་ནི། དབུལ་བྱའི་རིག་མ་ལ། བཀའ་ནོད་ཅིང་གསོལ་བ་གདབ་པ། དབང་བསྐུར་བ་དངོས་སོ། །དང་པོ་ནི།
རྩ་རྒྱུད་ལས།
སྲིང་མོའི་བུ་མོ་བུ་མོ་དང༌། །
སྲིང་མོ་དེ་བཞིན་བསྐྱེད་བྱེད་མ། །
དེ་བཞིན་ཆུང་མའི་མ་དང་ནི། །
དེ་བཞིན་ཞང་པོའི་བུད་མེད་དང༌། །
ཕ་ཡི་སྤུན་ཟླའི་ཆུང་མ་དང༌། །
དེ་བཞིན་མ་ཡི་སྲིང་མོ་དང༌། །
རང་གི་མ་ཡི་སྤུན་ཟླ་ཉིད། །
རང་གི་ཆུང་མ་མཆོག་གཟུགས་ཅན། །
སྒྲོལ་མ་ལ་སོགས་ཆོས་ཁམས་མཐར། །
རང་གི་ལས་སྐྱེས་རིག་མ་བཅུ། །
ཐར་པ་འདོད་པའི་ཁྱིམ་པ་ཡིས། །
དབང་གི་དུས་སུ་རབ་སྦྱིན་བྱ། །
ཞེས་པའི་རིག་མ་བཅུ་ནི་དབང་འདི་དོན་གཉེར་གྱི་ཁྱིམ་པ་དག་གིས་སློབ་དཔོན་ལ་འབུལ་བར་བྱ། འདི་འབུལ་བར་མི་ནུས་ན། དབང་འདི་དག་བསྐུར་བར་མི་བྱ་ལ། རང་བྱུང་གི་དབུལ་བྱའི་རིག་མ་ནི། ཇི་སྐད་དུ།
རླུང་སོགས་རིམ་པས་དམངས་རིགས་མོ། །
རྒྱལ་རིགས་དེ་བཞིན་བྲམ་ཟེ་མོ། །
རྗེ་མོ་གཡུང་མོ་ཉ་པ་མོ། །
གར་མ་དེ་བཞིན་ཚོས་མཁན་མོ། །
ཀོ་ལྤགས་བྱེད་མ་གཏུམ་མོ་ནི། །
མཐར་སྐྱེས་ཆོས་ཁམས་མ་སྟེ་བཅུ། །
རིག་མ་ཆེན་པོར་ཡང་དག་བརྗོད། །
ལོངས་སྤྱོད་གྲོལ་འབྲས་རབ་ཏུ་སྟེར། །
ཞེས་བྱ་བའི་རིག་མ་བཅུ་དབུལ་བར་མི་ནུས་ན་དབང་འདི་དག་བསྐུར་བར་མི་བྱ་ལ། གོང་གི་རྡོ་རྗེ་སློབ་མ་དང་སློབ་དཔོན་གྱི་དབང་བསྐུར་བའི་རྟེན་གྱི་རིག་མ་ནི་ལོ་བཅུ་གཅིག་ནས་ཉི་ཤུའི་བར་བསྔགས་ཏེ། རྒྱུད་ལས། དབང་གི་དོན་དུ་དྲུག་དང་གསུམ་གསུམ་སྟེ་བདེ་མཉམ་འབྲས་བུ་སྟེར་བ། ཞེས་འབྱུང་ལ། དེའི་འགྲེལ་ཆེན་ལས། མོ་ལོ་བཅུ་གཅིག་མ་ལ་རླུང་གི་ཁམས་སོ། །བཅུ་གཉིས་མ་ལ་མེ་དང༌། བཅུ་གསུམ་མ་ལ་ཆུ་དང༌། བཅུ་བཞི་མ་ལ་སའོ། །ཞེས་པ་སྟེ་བཞིའོ། །བཅོ་ལྔ་མ་ལ་སྒྲ་དང༌། བཅུ་དྲུག་མ་ལ་རེག་བྱ་དང༌། བཅུ་བདུན་མ་ལ་རོ་དང༌། བཅོ་བརྒྱད་མ་ལ་གཟུགས་དང༌། བཅུ་དགུ་མ་ལ་དྲི་དང༌། ཉི་ཤུ་མ་ལ་ཆོས་ཀྱི་ཁམས་སོ། །ཞེས་འབྱུང་ལ། འདིར་ནི་ཐུན་མོང་གི་དེ་ཙམ་གྱིས་མི་འགྲུབ་པས། ལྷ་རྫས་ཀྱི་ལོངས་སྤྱོད་དང༌། ཕར་ཕྱིན་དང༌། དབང་དང་ས་དང་སྟོབས་བཅུ་པོ་རྣམས་སྐྱེ་བ་འདི་ཉིད་ལ་ཐོབ་འགྱུར་གྱི་རྒྱུའི་བསོད་ཚོགས་ཀྱི་རིག་མ་བཅུ་བླ་མར་ཕུལ་ཞིང་སློབ་མས་ཀྱང་དེ་ལྟར་རོལ་སྟོབས་ཀྱི་ཚེ་དེ་ཉིད་དུ་མཐོང་བའི་ཆོས་ལ་རྣམ་ཀུན་མཆོག་ལྡན་གྱི་སྡེ་སྣོད་ཡུམ་དང་ལྷན་ཅིག་པར་བཅོམ་ལྡན་འདས་དུས་ཀྱི་འཁོར་ལོ་རྣམ་བཅུ་དབང་ལྡན་དུ་འཚང་རྒྱ་བར་བྱེད་པ་འདི་ནི་ཆེས་མཆོད་བྱ་བླ་ན་མེད་པའོ། །དེ་ལྟར་དབུལ་བྱའི་རིག་མའང་སློབ་མ་རང་དང༌། བསྐལ་བ་མཉམ་པའི་ཟུང་འཇུག་གི་སྐུ་འགྲུབ་པའི་བསྐལ་བ་ཅན། རབ་ཏུ་སློབ་མའི་རྒྱུད་བྱིན་གྱིས་བརླབ་པར་ནུས་པའི་སྤྲུལ་པའི་ཡེ་ཤེས་མཁའ་འགྲོ་མ་གནས་གསུམ་དུ་བཞུགས་པ་དང༌། འབྲིང་དཔའ་བོ་དང༌། རྣལ་འབྱོར་མ་སློབ་མའི་རྒྱུད་བྱིན་གྱིས་བརླབ་པར་ནུས་པ། ཐ་མའང་ལམ་འདིའི་ཆེད་དུ་རྡོ་རྗེ་སློབ་དཔོན་དང་སློབ་མ་ལ་སངས་རྒྱས་པར་བལྟ་བའི་མོས་གུས་ཅན་དང་ཆོས་ཚུལ་འདི་ལ་སྤྲོ་བ་ཕྱིར་མི་ལྡོག་པས་འདིའི་ཆེད་དུ་ཐབས་མཁས་ཀྱི་ལུས་སྲོག་ཀྱང་མདོར་བར་ནུས་ཤིང་ཆོས་ཚུལ་འདི་ལ་བརྟེན་ནས་རང་གཞན་རྒྱུད་དག་པར་སྒྲུབ་ནུས་པ་ཞིག་དགོས་ལ། དེ་ལས་བཟློག་པ་ནི་སྤང་བྱ་སྟེ། རྗེ་བཙུན་འཇམ་པའི་དབྱངས་ཀྱིས།
རྗེ་བཙུན་བླ་མ་མཐོང་གྱུར་ན། །
དགའ་ཞིང་མཛེས་ལྟ་འཛུམ་པར་བྱེད། །
དེ་ཡི་བཀའ་སྩལ་ཉན་ཅིང་མོས། །
སྟེགས་པའི་ཚུལ་གྱིས་ཞེས་པར་ལྡན། །
གཞན་དུ་དེ་ལ་སྙན་པར་བརྗོད། །
དེ་མཐོང་བ་ལ་འཁྱུད་ཅིང་བསྟེན། །
གོས་འཆོས་ཤིང་ནི་བར་བར་འཛུལ། །
བླ་མ་མཐོང་བ་ལྟར་བྱེད་ཅིང༌། །
གོས་འཆོས་པ་དང་ལུས་ཉེད་དང༌། །
རྐང་པ་ས་ལ་འདུད་ཅིང་འབྲི། །
བུས་པའི་ཁ་ལ་འོ་བྱེད་ཅིང༌། །
ནུ་མ་སྟོན་ཅིང་སྐ་རགས་འགྲོལ། །
རྗེ་བཙུན་དེ་ཡིས་མ་མཐོང་ན། །
གླུ་དབྱངས་ལེན་ཅིང་མཐོང་བར་བྱེད། །
དེ་ནི་གང་ན་གནས་པ་དེར། །
དོན་མེད་སྙད་ཀྱི་འགྲོ་བ་དང༌། །
དྲག་ཏུ་ལད་མོས་རབ་སྟེགས་ཏེ། །
ལུང་ཞིང་གླལ་བ་ལྟར་བྱེད་ཅིང༌། །
མི་མོ་འདི་ཡང་བསྟེན་པར་བྱ། །ཞེས་དང༌།
རུང་བ་འདི་ནི་མཁས་པས་བཙལ། །
མིག་གི་རྩ་དངས་མིག་རྩ་རྒོད། །
སླར་ཞིང་སྐད་ཅིག་བསམ་པ་དང༌། །
སྐད་ཅིག་རྒོད་དང་འཕྲོ་བཞག་ནས། །
བསམ་ཞིང་ཡང་ན་སྨྲ་ཞིང་འཛུམ། །ཞེས་དང༌། དེ་ལས་བཟློག་པ་དེར།
རོལ་ཚེ་རྒྱབ་ཀྱི་ཕྱོགས་པ་དང༌། །
ཁོང་དུ་དགའ་ཞིང་ཚིག་མང་དང༌། །
བསྒོ་བ་བཞིན་དུ་བཀའ་ཡང་གཅོག །
འོ་བྱས་ཁ་ནི་འབྱི་བྱེད་དེ། །
བླ་མའི་ཡོན་ཏན་ཤེས་གྱུར་ཀྱང༌། །
གཞན་དུ་དེ་ལས་ཅུང་ཟད་བསྙད། །
བླ་མ་མ་མཐོང་ལྟར་བྱེད་ཅིང༌། །
འོངས་ཀྱང་དེ་ལ་ཕྱག་མི་འཚལ། །
རྗེ་བཙུན་དེ་དང་མི་མཐུན་པའི། །
མི་གཞན་དང་ནི་རྩེ་དགའ་བྱེད། །
དེ་སོགས་རབ་དབྱེ་མི་རུང་སྟེ། །
མཁས་པས་རབ་ཏུ་སྤང་བར་བྱེད། །
ཅེས་འབྱུང་ངོ༌། །
གཉིས་པ་ནི།
དེ་ལྟའི་སློབ་དཔོན་ལ་ཕྱག་རྒྱ་བཅུ་ཕུལ་ནས། ཀྱེ་བཅོམ་ལྡན་འདས་ཕ་རོལ་ཏུ་ཕྱིན་པ་ཐམས་ཅད་ཐོབ་པས་བདག་གི་ཅི་བགྱི་ཞེས་ཞུས་པས་སློབ་དཔོན་གྱི་ཁྱིམ་པ་མ་བཅུའི་ནང་ནས་དམིགས་གསལ་གཅིག་དང༌། རབ་བྱུང་ལ་གཏུམ་མོ་ཆུང་མར་བཟུང་དུ་བཅུག་ནས་དེ་དག་དང་ལྷན་ཅིག་པར་བདག་ལ་གསོལ་བ་གདབ་པར་བྱོས་ཤིག་ཅེས་བསྒོ་སྟེ། འདིར་ཕ་རོལ་ཏུ་ཕྱིན་པ་ཐམས་ཅད་ཐོབ་ཅེས་པ་ནི་རྡོ་རྗེ་སློབ་མ་དང་སློབ་དཔོན་གྱི་དབང་གི་བྱ་བའི་ཕ་རོལ་ཏུ་ཕྱིན་པ་དང༌། ཁྱད་པར་བསྐྱེད་རྫོགས་ཀྱི་རྣལ་འབྱོར་གྱི་སྒོམ་པའི་མྱོང་བའི་ཕར་ཕྱིན་གྱི་དོན་རྒྱུད་ལ་སྐྱེ་བའི་རྒྱུ་ཚོགས་ཐོབ་ཅེས་ཞུས་པ་ཡིན་ནོ། །
གསུམ་པ་ལ།
འཁྱུད་པ་དང༌། སྔར་བཤད་པའི་དབང་བཅུ་གཉིས་པོ་དངོས་སྒྲུབ་པའི་སློབ་དཔོན་གྱི་ཆེད་དུ་དབང་བསྐུར་བ་དང༌། བུམ་ཆུས་ཁྲུས་བྱ་བ་དང༌། འདི་ཉིད་ཀྱི་དབང་བཞི་སྦྱིན་པའོ། །དང་པོ་ནི། སློབ་དཔོན་གྱིས་སློབ་མ་ཆུང་མ་དང་བཅས་པ་སྐྲ་གྲོལ་ཞིང་གཅེར་བུ་འཕོ་མེད་ཀྱི་ཚངས་སྤྱོད་ཀྱི་འཁྱུད་དུ་གཞུག་གོ །དེ་ནས་རྡུལ་ཚོན་གྱི་དཀྱིལ་འཁོར་བཞེངས་པ་ཡོད་པའི་མེད་ན་ཚོགས་ཀྱི་དཀྱིལ་འཁོར་གྱི་ཕྱོགས་མཚམས་བརྒྱད་དུ་སྒྲོལ་མ་སོགས་ཀྱི་རིགས་ཅན་བརྒྱད་དང༌། དབུས་སུ་སྒྲ་རྡོ་རྗེ་མ་དང༌། སྣ་ཚོགས་མ་གཉིས་བཀོད་ལ་ཤར་ནས་རིམ་པ་ལྟར་འཁྱུད་དུ་གཞུག་གོ །གཉིས་པ་ནི། འགྲེལ་ཆེན་ལས། དེ་ལྟར་སྔར་དབང་བསྐུར་བ་ནི་ཆུ་ལ་སོགས་པས་རྣམ་པ་བདུན་ཏེ། དེ་ནས་གོང་མའི་དབང་སྤྱིའི་ལས་ཀྱི་ཕྱག་རྒྱས་སོ། །གོང་མའི་ཡང་གོང་མའི་དབང་ནི་དམངས་རིགས་ལས་སྐྱེས་པ་ལ་སོགས་པའི་ཕྱག་རྒྱ་དབུལ་བའི་དོན་དུ་སྔར་གསུངས་པ་བཅུ་པོ་རྣམས་ཀྱིས་སོ། །ཞེས་དབང་སྔ་མ་བཅུ་གཉིས་པོ་དཀྱིལ་འཁོར་ལ་བརྟེན་པའམ་ཚིག་ཙམ་གྱིས་འདིར་ཡང་དབང་བསྐུར་བར་བྱ་ལ། དེས་ན་རྡོ་རྗེ་སློབ་མ་དང་སློབ་དཔོན་གཉིས་ཀྱི་དབང་གསུམ་དུ་དབང་བཅུ་གཉིས་པ་ལན་གསུམ་དུ་བསྐུར་བས་སོ་དྲུག་དང༌། སློབ་དཔོན་གྱི་ཕྱི་མ་ལ་ཐུན་མོང་མིན་པའི་བཞི་དང་བཅས་པའི་དབང་བཞི་བཅུ་བསྐུར་བར་བྱས་པས་རྒྱུད་ཀྱི་དངོས་བསྟན་གྱི་སྨིན་བྱེད་ཀྱི་དབང་བསྐུར་བའི་ཚུལ་ཡོངས་སུ་རྫོགས་པ་ཡིན་ཞེས་བདག་ཅག་གི་རྗེ་བཙུན་ཡི་དམ་ལྷའི་ངོ་བོར་བཞུགས་པའི་ཞལ་སྔ་ནས་གསུངས་སོ། །
གསུམ་པ་ཁྲུས་ནི་།
དགེ་སློང་དང་དགེ་ཚུལ་ཁྱིམ་པ་ལ་བུམ་པའི་དབྱེ་བས་སྔར་ལྟར་ཁྲུས་བྱའོ། །
བཞི་པ་ནི། ཇི་སྐད་དུ།
རྒྱན་རྣམས་ཐམས་ཅད་དང་ལྡན་ཞུན་མའི་གསེར་དང་མཚུངས་ཤིང་བཅུ་གཉིས་ལོ་ལོན་མཛེས་པའི་བུ་མོ་ནི། །
ཁྲག་དང་ལྡན་ལ་ཤེས་རབ་ཐབས་ཀྱི་བདག་ཉིད་དག་གིས་རང་གི་རྡོ་རྗེ་ནོར་བུས་འདོད་སྤྱད་ནས། །
ས་བོན་དང་བཅས་རྡོ་རྗེ་དག་ཀྱང་སློབ་མ་དག་པར་ཤེས་ནས་ཁ་རུ་འཕང་བ་བྱས་ནས་ནི། །
ཕྱི་ནས་རང་གི་ཕྱག་རྒྱ་སྦྱིན་བྱ་དེ་ནས་སླར་ཡང་གཞན་ནི་དུ་བའི་ལམ་སོགས་ལྡན་པའོ། །
ཞེས་འབྱུང་བའི་གསེར་གྱི་ཁ་དོག་ཅན་བཅུ་གཉིས་ཀྱི་ལོ་ཅན་རྔུལ་གྱི་ཁམས་དང་ལྡན་པ་བླ་མ་ལ་ཕུལ་བའི་ནུ་མ་ལ་སློབ་མའི་ལག་པས་རེག་པར་བྱ་ཞིང་བླ་མས་སློབ་མའི་ཆུང་མའི་ནུ་མ་ལ་རེག་པ་ལས་བྱུང་བའི་དགའ་བ་ནི་བུམ་པའི་དབང་ཡིན་ལ། དེ་ནས་སློབ་དཔོན་གྱི་རིག་མ་ལ་སྤྱད་ནས། སློབ་མ་རིག་མ་དང་བཅས་པའི་ཁར་ས་བོན་རྡོ་རྗེ་དང་བཅས་པ་གཞུག་ནས་བདུད་རྩི་སྦྱིན་ཅིང་སློབ་མའི་མིག་བཅིངས་ནས་བླ་མས་ཤེས་རབ་ཀྱི་ན་ར་ནཱ་པི་ཀ་མིའི་སྣ་ཞེས་པའི་རྩ་ཁྱད་པར་ཅན་གཞིབ་པར་བྱ་ཞིང༌། ཡང་ན་བླ་མས་དང་པོར་རང་གི་ཆུང་མའམ་སློབ་མའི་ཕྱག་རྒྱ་ལ་བགྲོད་ནས་དབང་གི་དུས་ལ་བབ་པ་ན་སླར་སློབ་མ་ལ་གཏད་དེ་སྙོམས་འཇུག་བྱས་པའི་དགའ་བ་དང་མཆོག་དགའོ། །དེ་ལྟའི་ཁྱད་པར་གྱི་དགའ་བ་ཉམས་སུ་མྱོང་བ་ལ་ཤེས་རབ་ཡེ་ཤེས་ཡིན་ལ། སྙོམས་འཇུག་ལས་གྲོལ་བའི་མཐར་དབང་ཁྱད་པར་ཅན་འདིའི་ཆོ་གའི་ནུས་པས་རྣམ་སྨིན་ཕྱི་ནང་གི་ལུས་ཅན་གྱི་ཕྱག་རྒྱ་ལས་ལྷན་སྐྱེས་ཀྱི་དགའ་བདེའི་ཡེ་ཤེས་འདྲེན་མི་དགོས་པར་གཞན་མཆོག་ཏུ་བ་མ་ལ་སོགས་པ་རྣམ་པ་བཅུའི་ལྷ་མོའི་ཕྱག་རྒྱ་ལས་ལྷན་སྐྱེས་ཀྱི་བདེ་དགའི་ཡེ་ཤེས་འདྲེན་པར་འགྱུར་རོ། །ཞེས་བཞི་པ་ཚིག་ཙམ་གྱིས་བསྐུར་བར་བྱའོ། །དབང་བསྐུར་བའི་ཡུན་ཡང་འགྲེལ་ཆེན་ལས། མཚན་མོའི་ཕྱེད་ནས་ཆུ་ཚོད་གཉིས་ཀྱི་རྗེས་ལ་ཉི་མ་འཆར་བ་ཇི་སྲིད་པར་རོ། །ཞེས་འབྱུང་ངོ༌། །
ཟབ་མོ་སྐུ་གསུམ་སྐུ་བཞི་ངོ་སྤྲོད་ཀྱི་བསྐྱེད་རྫོགས་ཀྱི་ས་ལམ་ཡོངས་སུ་རྫོགས་པར་འགྱུར་བའི་སྨིན་བྱེད་ཀྱི་དབང་ཐུན་མོང་བ་ནི་ཕ་མ་དང་ཁྱད་པར་གཉིས་མེད་དུས་ཀྱི་འཁོར་ལོའི་བདག་པོ་ཆེན་པོའི་དབང་མཐར་ཐུག་པ་འདི་ཕྱིན་གྱི་ཞུགས་སྨིན་རྣམས་ཡིན་ལ། ཐུན་མོང་མིན་པ་ནི་ཕ་མ་དང་གཉིས་མེད་ཀྱི་དཀྱིལ་འཁོར་ཐམས་ཅད་པ་རྡོ་རྗེ་སློབ་དཔོན་ཡབ་ཡུམ་དུ་བསྡུས་པའི་སྨིན་བྱེད་དང་དེའི་དཀྱིལ་འཁོར་རྡོ་རྗེ་འཆང་ནས་གྲུབ་ཆེན་ཏཻ་ལོ་ནཱ་རོ་ནས་བརྒྱུད་པའི་སྨིན་བྱེད་ཀྱི་དབང་ཡང་འོག་ཏུ་ཁྲིད་ཉིད་ཀྱི་མགོར་འཆད་དོ། །པཎ་ཆེན་ནགས་རིན་གྱི་རྗེ་སྒམ་པོ་པ་སོགས་འཇིག་རྟེན་ལས་འདས་པའི་རྣལ་འབྱོར་པར་སྣང་ཞེས་པ་དེའང་རྡུལ་ཚོན་དང་རིག་མའི་སྤྲོས་པ་སོགས་ཀྱི་ཆོ་ག་ལ་རྩིགས་སུ་མི་མཛད་པས་རྫོགས་རིམ་ཁོ་ནའི་རྣལ་འབྱོར་པ་ཡིན་པ་ཉིད་ཀྱིས་འདས་ལམ་གྱི་རྣལ་འབྱོར་པ་ཡིན་ན་རིག་མ་དང་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་ནོད་སྦྱིན་མི་མཛད་པ་ནི་རྒྱུ་མཚན་དེ་ཉིད་ལ་ཐུག་སྙམ་དུ་དགོངས་པ་ནི་ག་ལ་ཡིན། དེ་ལྟར་དགོངས་ན་ནི་མི་འཐད་དེ། འཇིག་རྟེན་ལས་འདས་པའི་རྫོགས་རིམ་རྡོ་རྗེ་སློབ་དཔོན་དང་འབྲེལ་བའི་དབང་རྣམས་ནི། ཁྱད་པར་དུའང་འབྱོར་ན་རིག་མ་དང་དཀྱིལ་འཁོར་གྱི་བྱ་བ་ཆེར་རྒྱས་སྣང་བའི་ཕྱིར། དེ་དེ་ལྟར་ཕྱག་ལེན་དུ་མི་མཛད་པའང་མ་ཡིན་ཏེ། འཇིག་རྟེན་གསུམ་གྱི་མགོན་པོ་འབྲི་གུང་པས། དབང་རྣོན་ལ་ཆོ་ག་ལྷག་པར་བྱ་དགོས་ཞེས་བཀའ་སྩལ་པ་དེ་ཉིད་ཡིན་ལ། འབྱོར་པ་ལ་སོགས་པའི་འདུ་འཛི་ཀུན་སྤང་གི་དབང་རྣོན་ལས་ཆེས་དབང་རྣོན་ལ་སྤྲོས་བཅས་ཀྱི་དབང་ཆོག་གི་སྤྲོས་པ་རྒྱས་པར་དོར་ནས་སྤྲོས་མེད་ཀྱི་དབང་ཆོག་ཙམ་གྱིས་ཀྱང་ཆེས་དོན་འགྲུབ་པ་ཡིན་ཏེ། སྔགས་ཀྱི་ཉེ་རྒྱུའི་སྤྱོད་པ་ལ་ཆེས་དབང་རྣོན་ལ་སྤྲོས་བཅས་ཀྱི་སྤྱོད་པ་སློབ་དཔོན་ནག་པོ་སྤྱོད་པའི་སྤྱོད་ཚུལ་ལྟར་མི་སློབ་པར་ཤིན་ཏུ་སྤྲོས་མེད་བུ་སུ་ཀུའི་སྤྱོད་པ་ལ་བརྟེན་ནས་སྤྱོད་པ་མཐར་ཕྱིན་པ་སློབ་དཔོན་ཆེན་པོ་ཞི་བ་ལྷ་དང་ལུ་ཡི་པ་དང་ལ་བ་པ་ལྟ་བུ་འོད་གསལ་གྱི་ཉེར་རྒྱུ་གྲུབ་པ་དང་ཚུལ་མཚུངས་པ་ལྟ་བུའི་དབང་ལའང་དེ་ཉིད་ཆེས་རིགས་པའི་ཕྱིར།
དེས་ན་རྗེ་བཙུན་སྒམ་པོ་པ་དཔོན་སློབ་ཀྱིས་རྡུལ་ཚོན་དང་འབྲེལ་བའི་ཕག་མོའི་དབང་བསྐུར་བ་ཙམ་ཡང་མི་མཁྱེན་ན་ཞེས་ས་སྐྱའི་རྗེ་བཙུན་གྲགས་པ་རྒྱལ་མཚན་ཁུ་དབོན་གྱིས་གསུང་བར་སྣང་སྟེ། རྗེ་བཙུན་གྲགས་པའི་རྣལ་འབྱོར་བྱང་སེང་གི་དྲིས་ལན་དུ། རྡོ་རྗེ་རྣལ་འབྱོར་མ་ལ་ཡང་སྔོན་བསྙེན་པ་དང་སྟ་གོན་ཡང་བྱས། ལྷ་ལྔ་ལ་སོགས་པའི་དཀྱིལ་འཁོར་ཡང་བྲིས་ཏེ། སྒྲུབ་མཆོད་བདག་འཇུག་ཀྱང་བྱས། སློབ་མ་ཕྱི་ནང་གི་འཇུག་པ་དང་དབང་བསྐུར་བ་ཡོངས་སུ་རྫོགས་པར་བྱས་ན། སྦྱང་གཞི་སྦྱོང་བྱེད་ངོ་འཕྲོད་པ་ཡོད་པ་ཡིན་པའི་ཕྱིར། འདིས་སྨིན་པར་བྱེད་ལ་ཡོངས་སུ་རྫོགས་པ་ཡིན་ཏེ། འདི་ལྟ་བུའི་སྒོ་ནས་ཆོ་ག་ཡོངས་སུ་རྫོགས་པར་བྱེད་པ་གཅིག་ཀྱང་མ་མཐོང་ངོ༌། །ཞེས་གསུངས་པ་ནི་ཞལ་ཚོན་ཆེ་བར་ཟད་དེ། ཚིག་ཙམ་གྱིས་ཆེས་དབང་རྣོན་འདུ་འཛི་ཀུན་སྤངས་ལ་དབང་གི་དོན་གྲུབ་པར་གཉིས་མེད་ཀྱི་རྒྱུད་དུས་ཀྱི་འཁོར་ལོ་རྒྱས་པར་གསུངས་པ་ཉིད་ཀྱི་ཕ་མའི་རྒྱུད་རྣམས་ལས་ཀྱང་དེ་ལྟར་རུང་བར་ཤུགས་ཀྱིས་གྲུབ་སྟེ། འགྲེལ་ཆེན་ལས། ད་ནི་རྫས་རྣམས་མེད་པའི་ཞེས་པ་ལ་སོགས་པ་ཀུན་སྤངས་ཀྱི་སློབ་མ་ལ་དབང་བསྐུར་བའི་ངེས་པ་གསུངས་པ་འདིར་གང་གི་ཚེ་ཀུན་སྤངས་ཀྱི་སློབ་མ་ལ་རྫས་མེད་ན་དེའི་ཚེ་བླ་མས་རྫས་མེད་པའི་མངོན་པར་དབང་བསྐུར་རྒྱལ་བའི་བདག་པོའི་བཀའ་ཡི་ཀུན་སྤངས་ལ་ནི་སྦྱིན་པར་བྱ་སྟེ། རིམ་པ་ཇི་ལྟ་བས་དབང་བདུན་དང་དེ་ནས་བུམ་པ་ལ་སོགས་པ་རྣམ་པ་གསུམ་སྦྱིན་པར་བྱའོ། །དེ་བཞིན་དུ་བཞི་པ་དུ་བ་ལ་སོགས་པའི་ལམ་སྦྱིན་པར་བྱ་ཞེས་པ་སྟེ་ཚིག་གིས་བརྗོད་པར་བྱའོ། །དེ་བཞིན་དུ་མཐའ་དག་ཡོན་ཏན་གྱི་གཏེར་ནི་རྩ་ཡི་རྣལ་འབྱོར་ལྡན་པ་སྟེ་མི་འགྱུར་བའི་བདེ་བ་ཆེན་པོ་སྐད་ཅིག་ཅིག་གིས་བརྗོད་པར་བྱའོ། །དེ་ལ་བསྟེན་པའི་དོན་དུ་ལས་ཀྱི་ཕྱག་རྒྱ་མེད་པར་གྱུར་ན་ལག་པའི་ཕྱག་རྒྱ་ནི་སྐྱོན་རྣམས་ཀུན་ལས་རྣམ་པར་གྲོལ་བ་དང་བྱང་ཆུབ་སེམས་བརྟན་པར་བྱེད་པའི་ཆེད་དུའོ། །ཞེས་པ་ངེས་པའོ། །
གཞན་རྣམས་ལ་ནི་སྟེ་ཁྱིམ་པ་རྣམས་ལ་ནི་རྒྱལ་བ་མཆོག་གི་སྙིང་པོ་ཞེས་པ་རྡོ་རྗེའི་ཚིག་ཡུམ་གྱི་མཆོད་པས་རྣམ་པར་དམན་པར་སྦྱིན་པ་ཉིད་དུ་མི་བྱའོ་ཞེས་པ་ནི་དེ་བཞིན་གཤེགས་པའི་དབང་གི་ངེས་པའོ། །ཞེས་འབྱུང་བས། དུ་བ་ལ་སོགས་པའི་ལམ་ཞེས་པ་ནི། དངོས་གྲུབ་སྒྲུབ་པ་ལ་དབང་བའི་གོང་མ་ལས་ཀྱང་གོང་མའི་དབང་བསྐུར་བ་ཚིག་ཙམ་གྱིས་འགྲུབ་ན་འོག་མ་རྡུལ་ཚོན་གྱི་དཀྱིལ་འཁོར་དང་འབྲེལ་བ་སོགས། ཚིག་ཙམ་གྱིས་མི་འགྲུབ་པ་ལྟ་ཅི་སྨོས་པར་བསྟན་པའི་ཕྱིར་དང༌། ཁྱིམ་པ་ཞེས་པའི་ཤུགས་ཀྱིས་འདུ་འཛི་ཡོ་བྱད་ཅན་འཁོན་ས་སྐྱའི་ཇོ་སྲས་ཀྱི་རིགས་ལྟ་བུའི་ལོངས་སྤྱོད་ཅན་རྣམས་ཀྱིས་ནི་ཡུམ་གྱི་མཆོད་པ་སྟེ་ཕྱག་རྒྱའི་དཀྱིལ་འཁོར་མེད་པར་དབང་བསྐུར་ན་དབང་བསྐུར་དེ་ཐོབ་པར་མི་འགྱུར་རོ་ཞེས་བཅོམ་ལྡན་འདས་ཀྱིས་དམ་བཅའ་བར་མཛད་སྣང་ངོ༌། །འདིར་སྨྲས་པ།
དཔལ་ལྡན་དྭགས་པོ་བཀའ་བརྒྱུད་ཀྱིས། །
སྐལ་མཆོག་ལྡན་པའི་སློབ་མ་ལ། །
དཀྱིལ་འཁོར་ཇི་ལྟར་སྒྲུབ་ནས་ནི། །
རྒྱུད་བཞི་སྨིན་པར་བྱེད་ཚུལ་ལ། །
འགའ་ཞིག་ལོག་པར་བལྟ་བ་ཡི། །
དྲི་མའང་ཅུང་ཟད་བསལ་བྱས་ནས། །
སྐབས་བབ་དགོས་པའི་དོན་རྣམས་ནི། །
རྗེ་བཙུན་བཀའ་བཞིན་བཤད་ཟིན་ཏོ། །
གསུམ་པ་སྒོམ་པ་མངོན་པར་རྟོགས་པ་བོགས་འདོན་སྤྱོད་པ་དང་བཅས་པ་བཤད་པ་ལ་གསུམ། བསྐྱེད་རིམ་བཤད་པ། རྫོགས་རིམ་བཤད་པ། སྤྱོད་པ་བཤད་པ། དང་པོ་ལ་༼བསྐྱེད་རིམ་བཤད་པ་༽གཉིས། མདོར་བསྟན་པ། རྒྱས་པར་བཤད་པའོ། །དང་པོ་༼མདོར་བསྟན་པ་༽ནི།
བདག་ཅག་གི་རྗེ་བཙུན་ཐམས་ཅད་མཁྱེན་པ་མཉན་པ་རས་ཆེན་གྱི་ཞལ་ནས། བསྐྱེད་པ་དང་རྫོགས་པ་ཞེས་པ་ནི། སྐྱེ་བཞིན་པ་དང༌། སྐྱེས་ནས་གྲུབ་པར་གྱུར་པ་ཉིད་ལ་རིམ་བཞིན་བརྗོད་པས། གང་སྐྱེས་ཟིན་པ་དེ་ཉིད་དེར་གྲུབ་པ་སྟེ་བསྐྱེད་པའི་རིམ་པ་གང་ཡིན་པ་ལའང་རྫོགས་པའི་དོན་ཅན་དང༌། རྫོགས་པའི་རིམ་པ་གང་ཡིན་པ་ལའང་བསྐྱེད་པའི་དོན་ཅན་ཉིད་ལ་འཇུག་པ་ལས། བསྐྱེད་རྫོགས་ཀྱི་རིམ་པ་གཉིས་རང་གི་ངོ་བོ་ལ་རྫས་གཞན་པ་གཉིས་ཡོད་པ་མ་ཡིན་ཏེ། ཀྱེ་རྡོ་རྗེ་ལས།
བསྐྱེད་པའི་རིམ་པ་ཉིད་དང་ནི། །
རྫོགས་པ་ཡི་ཡང་རིམ་པ་ཉིད། །
རིམ་གཉིས་མཉམ་པར་གནས་ནས་ནི། །
རྡོ་རྗེ་ཅན་གྱིས་ཆོས་འཆད་དོ། །
ཞེས་གང་བསྐྱེད་རིམ་ལ་གནས་པ་དེ་ཉིད་རྫོགས་རིམ་ལ་གནས་ཤིང་རྫོགས་རིམ་ལ་གནས་པ་དེ་ཉིད་བསྐྱེད་རིམ་ལ་གནས་པར་གྲུབ་པར་གསུངས་པའི་ཕྱིར། དེས་ན་བདེ་མཆོག་འབྱུང་བའི་བཀའ་འགྲེལ་པདྨ་ཅན་ལས། བསྐྱེད་པ་དང་བལྟམས་པ་དང༌། སྐྱེ་བ་ཞེས་བྱ་བ་དང༌། རྫོགས་པ་དང༌། ཡོངས་སུ་སྨིན་པ་དང༌། གྲུབ་པ་དང༌། ཟུང་འཇུག་གི་རིམ་པ་རྣམས་དོན་གཅིག་པར་གསུངས་ལ། དེ་ལྟར་སྐྱེ་རྒྱུ་དང་རྫོགས་རྒྱུའི་དངོས་པོ་རང་དེ་གང་ཡིན་སྙམ་ན། རྒྱུ་དུས་ཀྱི་བདེར་གཤེགས་སྙིང་པོའི་དཀྱིལ་འཁོར་དེ་ཉིད་ལམ་དུས་བདེར་གཤེགས་སྙིང་པོའི་དཀྱིལ་འཁོར་པ་བཞེངས་པའི་བསྐྱེད་པ་དང༌། དམ་པ་དེར་ཡོངས་སུ་རྫོགས་པའོ། །དེ་ལྟ་ན་དེ་ལྟར་དང་པོར་བསྐྱེད་པ་དང༌། ཕྱིས་ནས་རྫོགས་པའི་བྱ་བ་གཉིས་ཡོད་པས་ཆོ་གའི་རིམ་པ་གཉིས་ནས་གསུངས་པ་ཡིན་ལ། དེ་ལྟའི་ཆོ་གའི་རིམ་པ་གཉིས་པོ་དེ་ལ་ཚོགས་གཉིས་སོག་པ་དང་སྒྲིབ་གཉིས་སྤོང་བའི་ཆེད་དུ་སྒོམ་ཚུལ་མི་མཐུན་པའང་མ་ཡིན་ཏེ། བསྐྱེད་རིམ་གྱི་ལྷའི་བསྙེན་སྒྲུབ་བཞིས་འཁོར་བའི་རྒྱུ་འབྲས་ལམ་དུ་ཁྱེར་བ་ལྟར་རྫོགས་རིམ་གྱི་ལྷའི་བསྙེན་སྒྲུབ་བཞིས་འཁོར་བའི་རྒྱུ་འབྲས་ལམ་དུ་ཁྱེར་ཚུལ་མཚུངས་པ་ཉིད་ཀྱི་ཕྱིར།
འོ་ན་རྒྱུ་དུས་ཀྱི་དཀྱིལ་འཁོར་པ་དེ་དང་པོར་གློ་བུར་དྲི་མ་རྣམ་ཤེས་ཀྱི་ཆ་ཉིད་ཀྱི་ལྷར་སྒོམ་པ་དང༌། རྒྱུ་དེའི་འབྲས་བུ་དེའི་ངོར་དེ་ལྟར་སྣང་བའམ་འཆར་བའི་ལྷ་དེ་ནི་བསྐྱེད་རིམ་གྱི་ལྷ་ཞེས་བརྗོད་ལ། དེ་ལྟར་གསལ་སྣང་ཐོབ་པའི་ལྷ་དེ་དང་མཁའ་མཉམ་གྱི་དཀྱིལ་འཁོར་པ་གཅིག་ཏུ་གྱུར་པའི་དམ་ཡེ་དབྱེར་མེད་ཀྱི་ལྷ་ཚོགས་དེ་ལ་བསགས་སྦྱང་རབ་ཀྱི་མཐར་ཕྱིན་པས། ལྷ་དེ་དག་གི་བྱིན་བརླབས་དང་དངོས་གྲུབ་ལས་དེ་ལྟར་སྒོམ་མཁན་གྱི་གློ་བུར་དྲི་མ་རྣམ་ཤེས་ཀྱི་ཆ་རགས་པ་དེ་ཉིད་དག་ནས། གཉུག་མ་སྒྲིབ་བྲལ་ཡེ་ཤེས་ཀྱི་ཆ་ཉིད་ལྷར་སྒོམ་པ་དང༌། རྒྱུད་དེའི་འབྲས་བུར་དེའི་ངོར་དེ་ལྟར་སྣང་བའམ་འཆར་བའི་ལྷ་དེ་ནི་རྫོགས་རིམ་གྱི་ལྷ་ཞེས་བརྗོད་ལ། དེ་ལྟར་གསལ་སྣང་ཐོབ་པའི་ལྷ་དེ་དང་མཁའ་མཉམ་གྱི་དཀྱིལ་འཁོར་པ་གཅིག་ཏུ་གྱུར་པའི་དམ་ཡེ་དབྱེར་མེད་ཀྱི་ལྷ་ཚོགས་དེ་ལ་བསགས་སྦྱངས་རབ་ཀྱི་མཐར་ཕྱིན་པས་ལྷ་དེ་དག་གི་བྱིན་བརླབས་དང་དངོས་གྲུབ་ལས་དེ་ལྟར་སྒོམ་མཁན་གྱི་གཉུག་མ་ཡེ་ཤེས་ཀྱི་ཆ་དེ་ཉིད་འབྲས་རྒྱུད་ཀྱི་དཀྱིལ་འཁོར་པར་སངས་རྒྱས་ནས་གློ་བུར་དྲི་མའི་རྣམ་ཤེས་ཀྱི་ཆ་ཆེས་ཕྲ་བའི་གནས་ངན་ལེན་གསེར་ལ་གཡའ་ཞུགས་པ་ལྟ་བུ་དེ་སྦྱོང་བར་བྱེད་པ་ཡིན་ནོ། །
དེ་ཡང་བསྐྱེད་རིམ་གྱི་སྒྲ་དོན། ཨུཏྤརྟི་ཀྲ་མ་ཞེས་ཨུཏྤརྟི་ནི་བསྐྱེད་པ་དང་བཟོ་བ་དང༌། བཅོས་པ་སོགས་ལ་འཇུག་ལ། ཀྲ་མ་ནི་རིམ་པར་འབྱུང་བའི་དོན་ཅན་ཏེ་སྒྲིབ་བྲལ་རྒྱུ་རྒྱུད་གཉུག་མ་ཡེ་ཤེས་ཀྱི་ལྷ་དངོས་ཉིད་ཀྱི་ཡེ་ཤེས་ལས་ལྷར་བསྐྱེད་པ་མ་ཡིན་ཀྱང༌། དེ་དང་ཆ་འདྲ་བའི་རྣམ་ཤེས་ཀྱི་རྣམ་པར་དག་པའི་ལྷ་དེ་ཉིད་དང་ཆེས་འདྲ་བར་བཅོས་པའམ་བསྐྱེད་ནས། ཆེས་རྣམ་པར་དག་པའི་ལྷ་དེ་ཉིད་ཀྱི་རྡོ་རྗེའི་དགེ་བའི་ཀུན་ཏུ་སྤྱོད་པ་རྣམ་པར་དག་པའི་བསགས་སྦྱང་གི་མ་དག་རྣམ་ཤེས་དྲི་མའི་ཆར་གྱུར་པའི་འཁོར་བའི་འཁྲུལ་པ་ཐམས་ཅད་སེལ་བར་བྱེད་པ་ཡིན་ལ། ཚུལ་འདི་ལེགས་པར་ཁོང་དུ་ཆུབ་ན་བསྐྱེད་པའི་རིམ་པ་ཉིད་ལའང་བསྐྱེད་པ་དང༌། རྫོགས་པའི་རིམ་པ་གཉིས་སུ་འོང་ཞིང༌། རྫོགས་པའི་རིམ་པ་ཉིད་ལའང་བསྐྱེད་པ་དང་རྫོགས་པའི་རིམ་པ་གཉིས་སུ་འོང་ལ། དེ་ལྟ་ན་ལས་དང་པོ་པའི་ལྷ་དང་དཀྱིལ་འཁོར་པའི་རིམ་པ་ཡིན་ན་བསྐྱེད་རིམ་ལས་འདའ་བ་མེད་དེ།
དེས་ལྷ་གང་སྒོམ་དང་གསལ་སྣང་གང་འཆར་ཐམས་ཅད་རྣམ་ཤེས་དྲི་མའི་ཆས་བསྡུས་ལས་འབྱུང་བ་མེད་པ་དང༌། རྫོགས་རིམ་གྱི་ཡེ་ཤེས་མ་ཐོབ་པའི་ཕྱིར་སྙམ་ན། དེ་ལྟར་མ་ཡིན་ཏེ། སྔགས་ཀྱི་ཚུལ་ལ་ཡེ་ཤེས་ཀྱི་སྐལ་བ་དང་ལྡན་པའི་ལས་དང་པོ་པ་ཉིད་ལ་རྫོགས་རིམ་གྱི་ཡེ་ཤེས་སྐྱེ་རུང་བ་ནི། འབྲས་བུའི་ཐེག་པ་འདི་ཡི་སྔགས་ཀྱི་རྟེན་འབྲེལ་གྱི་ཆེ་བ་ཡིན་པའི་ཕྱིར། སྔགས་ཀྱི་ལམ་དུ་འཇུག་པ་དང་པོ་དཀྱིལ་འཁོར་དུ་འཇུག་ནས་དཀྱིལ་འཁོར་གྱི་གཙོ་བོ་དང་བླ་མ་ཐ་མི་དད་པ་ལས་གསང་སྔགས་ཀྱི་བླང་དོར་གྱི་ཆོས་ནོད་པའི་སྟ་གོན་གྱི་སྐབས་ནས་དོན་དམ་པའི་ཡེ་ཤེས་སེམས་བསྐྱེད་པ་དང་འཆར་བ་དང༌། ལྷག་པར་དཀྱིལ་འཁོར་གྱི་ལྷ་ཉིད་ཀྱི་ཡེ་ཤེས་སློབ་མའི་རྒྱུད་ཀྱི་ཡེ་ཤེས་དང་དབྱེར་མེད་དུ་མཛད་ནས་བསྐྱེད་པར་མཛད་ན། དཀྱིལ་འཁོར་དུ་ཞུགས་ནས་དབང་བསྐུར་བ་ན་ཡེ་ཤེས་བསྐྱེད་པ་དང་རྫོགས་པའི་བྱ་བ་མི་བྱེད་པ་ལྟ་ག་ལ་ཞིག་པས་དེ་ཉིད་ཀྱི་ཕྱིར་དབང་དུས་སུ་ཡེ་ཤེས་སྐྱེས་པ་དང་རྫོགས་པ་དེ་ཉིད་ལམ་དུས་སུ་ལྷ་དང་དཀྱིལ་འཁོར་པའི་བདག་ཉིད་དུ་སླར་བསྐྱེད་ཅིང་རྫོགས་པར་བྱེད་པ་ཡིན་ལ། དེ་ལྟར་བྱེད་པ་ན་རྣལ་འབྱོར་གྱི་མཐུ་ནུས་ཆུང་བས་རྣམ་ཤེས་ཀྱི་མཚམས་སྦྱར་ཞིང་དྲན་ཤེས་ཀྱི་ལྷ་དང་ཡེ་ཤེས་སུ་གསལ་འདེབས་པ་ན་བསྐྱེད་རིམ་གཙོ་ཆེ་བར་བཞག་ལ། རྣལ་འབྱོར་གྱི་མཐུ་ནུས་ཆེ་བས་ཡེ་ཤེས་ཉིད་ཀྱི་མཚམས་སྦྱོར་ཞིང་དྲན་ཤེས་ཀྱི་ལྷ་དང་ཡེ་ཤེས་སུ་གསལ་བ་ན་རྫོགས་རིམ་གཙོ་ཆེ་བར་བཞག་པ་ཡིན་ནོ། །
རྫོགས་རིམ་ལ་མ་བཅོས་པ་ཞེས་པ་ནི་རྒྱུ་རྐྱེན་གྱིས་མ་བཅོས་པའི་དོན་མ་ཡིན་གྱི་དང་པོ་ནས་ལྷ་ཉིད་ཀྱི་རྒྱུ་རྐྱེན་དུ་གྲུབ་པ་ཉིད་གྲུབ་པ་ལྟར་མ་བཅོས་པར་བསྐྱེད་པས་ན་མ་བཅོས་པར་རྫོགས་པ་ཉིད་ཀྱིས་བསྐྱེད་དོ་ཞེས་ཐ་སྙད་བྱེད་པ་ཡིན་ནོ། །དེ་ནས་སྤྱིར་དབང་གི་ཡེ་ཤེས་ཁྱད་པར་དབང་གོང་མའི་ཡེ་ཤེས་ངོ་འཕྲོད་པ་ཞིག་ཡིན་ཕྱིན་ལས་དང་པོ་པ་ནས་བཟུང་རྫོགས་རིམ་གྱི་ཡེ་ཤེས་སྒོམ་དུ་མེད་པ་མ་ཡིན་ཏེ། རང་རྒྱུད་ཀྱི་རྣམ་ཤེས་ཀྱི་ཆའི་དད་པ་དང་སྙིང་རྗེ་དང་ཤེས་རབ་ལ་སོགས་པའི་བསགས་སྦྱང་མཐུ་ཆེ་བར་བྱས་པ་ན་དེའི་རྐྱེན་གྱི་ཡེ་ཤེས་ཀྱི་ཆའི་དད་ཤེས་སོགས་རྒྱུད་ལ་འཆར་ཞིང་དེ་འཆར་བ་ལའང་སླར་ད་དུང་རྣམ་ཤེས་ཀྱི་ཆ་ཁ་ཕྱིར་ལྟའི་འཁྲུལ་པའི་ཡུལ་ཕྱིར་མི་འབྲེང་བར་རྣམ་ཤེས་ཉིད་ལ་ལྟོས་པའི་ཁ་ནང་བལྟའི་མ་འཁྲུལ་བའི་བཅོས་མའམ་བསྐྱེད་པའི་རིམ་པ་ཉིད་ལ་ནན་ཏན་དུ་བྱས་པས། དེའི་བསོད་ནམས་སོགས་ཀྱི་འབྲས་བུ་ལས། རྫོགས་རིམ་གྱི་ཡེ་ཤེས་རྒྱུད་ལ་འཆར་བར་འགྱུར་བ་ཡིན་ལ། དེས་ན་དམ་པ་རྒྱ་གར་གྱིས།
ཅེས་སོགས་འབྱུང་བའི་ཕྱིར། དབང་གི་ཡེ་ཤེས་འདིའང་དཔལ་ལྡན་དྭགས་པོ་བཀའ་བརྒྱུད་ཀྱི་སྐལ་མཆོག་གི་དཔོན་སློབ་ལྟར་ན་ནི། རྫོགས་རིམ་གྱི་ཡེ་ཤེས་འདྲེན་ནུས་ཀྱི་བླ་མ་ལ་སངས་རྒྱས་སུ་ངེས་ཤེས་འདྲེན་ནུས་ཀྱི་དད་པ་སྐྱེས་པ་ནི་དེའི་དགེ་འབྲས་ཀྱི་མཐུས་དབང་དོན་གྱི་ཡེ་ཤེས་སྐད་ཅིག་ལ་དེར་སྐྱེ་ལ། དེ་ལྟའི་ཆོས་དང་གང་ཟག་ལ་དད་པ་སྐྱེ་བའི་རྐྱེན་ནི་བླ་མའི་ཞལ་མཇལ་བ་དང་སྐུ་མཐོང་བ་དང་དགོན་པ་མཐོང་བ་ཙམ་གྱིས་ཀྱང་བྱེད་པར་གྱུར་པ་ལ། ས་སྐྱ་པཎྜི་ཏས།
ཀ་རུ་འཛིན་ཞེས་བྱ་བ་ཡི། །
རྫུན་རླབས་ཅན་གྱི་གྲུབ་ཐོབ་བྱུང༌། །
དེ་ཡི་དགོན་པ་མཐོང་ཙམ་གྱིས། །
འགལ་ལ་ཏིང་འཛིན་སྐྱེས་ཞེས་ཟེར། །
ཕྱི་ནས་དེ་ཡི་གྲུབ་ཐོབ་ཞིག །
དེ་ནས་ཏིང་འཛིན་དེ་རྒྱུན་ཆད། །
དེ་འདྲའི་ཏིང་འཛིན་བདུད་རིགས་ཀྱི། །
འབྱུང་པོ་རྣམས་ཀྱི་བྱེད་པར་གསུངས། །
ཞེས་གསུངས་པའང་ལེགས་པར་མ་གོ་སྟེ། སངས་རྒྱས་ཀྱི་བྱིན་བརླབས་དང་བདུད་ཀྱི་བྱིན་བརླབས་མཚུངས་པར་སྨྲས་ཟིན་པའི་ཕྱིར། ཡང་ཚེ་རབས་སྔ་མར་དབང་དོན་གྱིས་ཡེ་ཤེས་ཐོབ་པ་ལ་མ་ཉམས་པར་ཡོད་པ་ཚེ་འདིར་དབང་བསྐུར་བར་བསྐྱེད་རྫོགས་ཀྱི་རིམ་པར་བཀྲི་མི་རུང་བ་མ་ཡིན་པ་ལ། ས་སྐྱ་པཎྜི་ཏས།
དེ་དག་སྔར་སྦྱངས་ཡིན་པས་ན། །
ད་ལྟར་དབང་བསྐུར་མི་དགོས་ཟེར། །
འོ་ན་སོ་སོ་ཐར་པ་ཡི། །
སྡོམ་པ་དག་ལ་མོས་པ་ཡང༌། །
སྔ་མའི་སྡོམ་པ་ཡོད་པའི་ཕྱིར། །
ད་ལྟ་རབ་ཏུ་དབྱུང་ཅི་དགོས། །
སྐྱེ་བ་སྔ་མར་དབང་སྡོམ་པར། །
ཐོབ་ལས་བྱང་ཆུབ་བར་ཉིད་དུ། ། 
ཉམས་པ་མེད་པར་འགྱུར་བ་ཞིག །
སྲིད་ན་སླར་ཡང་དེ་ཉིད་ལ། །
བོགས་འདོན་ཆེད་དུ་སླར་ཡང་ནི། །
དབང་སྡོམ་བསྐྱར་ནས་འཛིན་པ་ལ། །
ཕན་ཡོན་ཆེ་བ་ཐོབ་མོད་ཀྱི། །
གལ་སྲིད་སྐྱར་ནས་མ་བཟུང་ཡང༌། །
སྔར་གྱི་དབང་སྡོམ་རྟེན་ཉིད་ལ། །
བསྐྱེད་རྫོགས་སྒོམ་པར་མི་རུང་ན། །
སླར་དུ་དབང་སྡོམ་ནོད་ན་ཡང༌། །
བསྐྱེད་རྫོགས་སྒོམ་པར་མི་རུང་སྟེ། །
དབང་སྡོམ་ཕྱི་མ་དེ་ཉིད་ཀྱང༌། །
སྔར་གྱི་དབང་སྡོམ་དང་མཚུངས་འགྱུར། །
མི་སྲིད་ན་ནི་དབང་སྡོམ་ཀུན། །
བྱང་ཆུབ་བར་དུ་བླངས་པ་ཡི། །
དགོས་པ་གཏན་ནས་མེད་པར་འགྱུར། །
དེར་མ་ཟད་པ་འདིར་ཡང་འགྱུར། །
ཉན་རང་དགྲ་བཅོམ་ལ་སོགས་པ། །
སླར་ཡང་ཐེག་པ་ཆེར་འཇུག་པའི། །
ཆེད་དུ་དག་པའི་ཞིང་ཁམས་སུ། །
སྐྱེ་བ་བཞེས་པ་དེ་ཡི་ཚེ། །
འདོད་ལས་རབ་བྱུང་དགོས་འགྱུར་ཏེ། །
སྔར་གྱི་སྡོམ་དང་སྤངས་པ་ལས། །
མ་ཉམས་པ་དེ་ད་དུང་ཡང༌། །
སྤོང་སྡོམ་གཞི་ནས་ནོད་དགོས་པའི། །
ངེས་པ་ཁྱབ་པ་འཆའ་ཉིད་ཕྱིར། །
དེ་ལྟ་ན་ནི་སྤོང་བ་དང༌། །
སྡོམ་པ་མ་ཉམས་པ་ཀུན་ལ། །
ཡིད་བརྟན་གྲུལ་ཐུབ་མེད་པའི་ཕྱིར། །
གསར་བླངས་དེས་ཀྱང་གྲུལ་ཐུབ་པའི། །
ལེགས་པར་སྤྱད་པར་ཅི་ལྟར་འགྱུར། །
ཞེས་བཀའ་སྩལ་པ་ནི་ཞར་འོངས་སོ། །དེས་ན་ཁ་ཅིག་གི་ལྷར་བསྐྱེད་རིམ་གྱི་བྱེད་པ་མཐར་མ་ཕྱིན་པ་དང་བསྐྱེད་རིམ་གྱི་རྣལ་འབྱོར་ཡོངས་སུ་མ་རྫོགས་ཀྱི་བར་རྫོགས་རིམ་སྒོམ་དུ་ཡོད་པ་མ་ཡིན་ནོ་ཞེས་སྨྲ་བ་ཡང་མི་འཐད་དེ། བསྐྱེད་རིམ་བྱེད་པ་དང་རྣལ་འབྱོར་གྱི་མཐའ་སངས་རྒྱས་ཀྱི་ས་མ་གཏོགས་པར་ཡོངས་སུ་མ་རྫོགས་པའི་ཕྱིར་དང༌། བསྐྱེད་རིམ་གྱི་སྒོམ་པ་རྣམ་ཤེས་ཀྱི་ཆ་དང་འབྲེལ་བ་ཉིད་ཀྱི་ཕྱིར་རྣམ་ཤེས་ཀྱི་སྒོམ་པའི་དྲི་མ་སངས་རྒྱས་མ་ཐོབ་ཀྱི་བར་ཟད་དུ་ཡོད་པ་མ་ཡིན་པའི་ཕྱིར་རོ། །
དེ་ལྟར་བཤད་པའི་བསྐྱེད་རིམ་གྱི་ཚུལ་ལ་དྲངས་པའི་ལུང་དེ་ཉིད། རྗེ་བཙུན་མར་པ་ལོ་ཙཱས་འདི་སྐད་དུ་བཀྲལ་ཏེ། བསྐྱེད་རིམ་གྱི་ངོ་བོ་ནི་བསྐྱེད་རྒྱུའི་ལྷ་ཅི་རིགས་པ་ཞིག །བསྐྱེད་ཚུལ་ཅི་རིགས་པ་ཞིག་གིས་བསྐྱེད་པ་ན་བསྐྱེད་རིམ་མོ། །དེ་ཡང་རྣལ་འབྱོར་མ་རྣམས་ཅི་རིགས་པར་བསྐྱེད་དེ། ཞེས་པའོ། །ངེས་ཚིག་ནི། ཡེ་ཤེས་བརྒྱུད་ལ་སྐྱེ་བས་བསྐྱེད་རིམ་སྟེ་སྒོམ་མ་ཐག་ཏུ་ཉམས་སུ་མྱོང་བ་མི་སྐྱེ་བར་ཡེ་ཤེས་ཁད་ཀྱིས་སྐྱེ་བས་སོ། །དབྱེ་བ་ལ་གཉིས་ཏེ་སྦྱང་གཞི་དང་སྦྱོང་བྱེད་དོ། །དེ་སོ་སོ་ལའང་གནས་སྐབས་ལྔ་སྦྱོང་བྱེད་མངོན་བྱང་ལྔ་སོགས་བཞིར་ཕྱེ་ཞིང༌། རྫོགས་རིམ་གྱི་ངོ་བོ་ནི་བདེ་བ་ལ་བརྟེན་ནས་བདེ་བ་ཆེན་པོ་བསྐྱེད་པ་སྟེ། སྒྱུ་མའི་བརྟགས་པའི་ལེའུ་གཉིས་པ་ལས།
རྫོགས་པའི་རིམ་པའི་རྣལ་འབྱོར་ནི། །
དེ་ཡི་བདེ་བ་བདེ་ཆེན་བརྗོད། །
ཅེས་སོ། །ངེས་ཚིག་ནི་ཡེ་ཤེས་དངོས་སུ་སྐྱེ་བས་ན་རྫོགས་རིམ་སྟེ། པུཥྤ་ཧ་རི་བའི་ཞལ་ནས། དུས་འདིའི་དུས་སུ་ལུས་གནད་འདིའི་དུས་སུ་ལུས་གནད་འདི་ལྟར་ཆོས་ལ་སེམས་འདི་ལྟར་གཏོད་དང་ཡེ་ཤེས་མི་སྐྱེ་མི་སྲིད་ཅེས་གསུངས། དབྱེ་ན་སྦྱང་གཞི་ཐ་མལ་གྱི་རྣམ་པར་རྟོག་པ་དུ་མ་དང་བཅས་པ་དང༌། གཉིད་འཐུག་པོ་ལོག་པ་དང༌། རྨི་ལམ་མང་པོ་རྨི་བ་དང༌། ཐ་མལ་གྱི་བུད་མེད་ལ་སྙོམས་པར་འཇུག་པའོ། །དེ་སྦྱོང་བྱེད་གཏུམ་མོ་ལ་བརྟེན་པའི་ཕྱག་རྒྱ་ཆེན་པོ་དང༌། སྒྱུ་ལུས་ལ་བརྟེན་པའི་ཕྱག་རྒྱ་ཆེན་པོ་དང༌། ལས་རྒྱ་ལ་བརྟེན་པའི་ཉམས་སུ་མྱོང་བའོ། །ཞེས་འབྱུང་བའི་ཞར་ལ་རྫོགས་རིམ་ཡང་བཤད་དེ།
དེ་ལྟར་ན་བསྐྱེད་རིམ་ནི་ཀུན་རྫོབ་ཀྱི་བདེན་པ་དང༌། རྫོགས་རིམ་ནི་དོན་དམ་པའི་བདེན་པ་ཞེས་འབྱུང་བས། བསྐྱེད་རྫོགས་ལ་བདེན་གཉིས་ཀྱི་འཇོག་ཚུལ་ཇི་ལྟར་ཞེ་ན། བོད་ཀྱི་སློབ་དཔོན་རྨོངས་པ་མངོན་པའི་ང་རྒྱལ་ཅན་ཁ་ཅིག་གིས། བསྐྱེད་རིམ་ནི་དཀྱིལ་འཁོར་པའི་འཁོར་ལོ་བདེན་པ་མ་ཡིན་པ་ཅན་གྱི་སྒྱུ་མ་ལྟ་བུའི་བདག་ཉིད་ཅན་གྱི་བསླུ་རྫུན་གྱི་ཆ་ནས་ཀུན་རྫོབ་བདེན་པར་འཇོག་ལ། རྫོགས་རིམ་ནི་དཀྱིལ་འཁོར་པའི་འཁོར་ལོ་ཡང་དམིགས་པ་མེད་པར་བདེན་པ་དང་བདེན་མེད་གང་ཡང་མ་ཡིན་པའི་ནམ་མཁའ་ལྟ་བུའི་བདག་ཉིད་ཡང་དག་པར་མི་བསླུ་བའི་ཆ་ནས་དོན་དམ་པའི་བདེན་པར་འཇོག་པའོ་ཞེས་ཟེར་བ་འཁྲུལ་བ་དང་བཅས་པའི་གཏམ་ཡིན་ཏེ། བསྐྱེད་རྫོགས་གཉིས་ཀར་ཡང་དཀྱིལ་འཁོར་གྱི་འཁོར་ལོ་བདག་ཉིད་དུ་མཚུངས་པའི་ཕྱིར་དང༌། དཀྱིལ་འཁོར་དེ་དག་ཀྱང་འཇིག་རྟེན་གྲགས་ངོར་སྒྱུ་མ་ལྟ་བུའི་རྫུན་པ་ཙམ་གྱིས་དེ་དང་དེའི་བྱ་བ་བྱེད་པ་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་པའི་ཕྱིར་དང༌། དེ་ལྟ་བུའི་སྒྱུ་མ་ཙམ་གྱི་ཆོས་དེའང་རིགས་ངོ་དང་ཡེ་ཤེས་ཀྱི་ངོ་ན་སྤྲོས་མཚན་དུ་དེ་དེ་ལྟར་གྲུབ་པ་མེད་པ་ནམ་མཁའ་ལྟ་བུར་གྱུར་པ་ནི་བསྐྱེད་རྫོགས་ཀྱི་དཀྱིལ་འཁོར་དེ་གཉིས་ལ་ཁྱད་པར་ཅུང་ཟད་ཀྱང་མེད་པའི་ཕྱིར་དང༌། བསྐྱེད་རྫོགས་གཉིས་ཀའི་དཀྱིལ་འཁོར་ཡང་བདེན་གྲུབ་ཀྱི་དཀྱིལ་འཁོར་ནི་བསླུ་བ་དང་རྫུན་ཀྱང་བདེན་མེད་ཀྱི་དཀྱིལ་འཁོར་ནི་འཇིག་རྟེན་གྲགས་ངོར་གཉིས་ཀའང་བསླུ་རྫུན་མིན་པར་རྣལ་འབྱོར་ཡང་དག་ཀུན་རྫོབ་ཀྱི་བདེན་པར་ཁྱད་པར་མེད་ལ། འཇིག་རྟེན་ལས་འདས་པ་ཡེ་ཤེས་ཀྱི་ངོར་ནི་དཀྱིལ་འཁོར་དེ་གཉིས་ཀ་ལ་སོ་སོར་བདེན་རྫུན་གྱི་ཆ་འགར་ཡང་གཟིགས་པ་མེད་པའི་ཕྱིར་ཏེ། བདེན་པ་གཉིས་དང་རིམ་པ་གཉིས་ལ་སོགས་པའང་གཅིག་དང་ཐ་དད་ཀྱི་སྤྲོས་པ་མཐའ་ལས་མ་འདས་པའི་ཕྱིར། དེར་སྤྲོས་པ་ཐམས་ཅད་ཉེ་བར་ཞི་བ་ཉིད་ཀྱི་ཕྱིར།
འོ་ན་བསྐྱེད་རིམ་ཀུན་རྫོབ་དང༌། རྫོགས་རིམ་དོན་དམ་པར་འཇོག་པ་ཅི་ཞེ་ན། བསྐྱེད་རིམ་གྱི་ཡེ་ཤེས་ནི་རྣམ་ཤེས་ཉིད་གནས་གྱུར་པའི་ཡེ་ཤེས་ཡིན་པས་དེའི་ཡུལ་དང་ཡུལ་ཅན་ལ་དམིགས་མྱོང་ཙམ་ཉིད་ནས་གཟུང་འཛིན་གྱི་སྤྲོས་པའི་རྟོག་པ་ལྡོག་པར་མི་འགྱུར་བ་ཉིད་ཀྱི་ཕྱིར་བསྐྱེད་རིམ་ནི་ཀུན་རྫོབ་ཀྱི་བདེན་པ་དང་བཅས་པར་འཇོག་ལ། རྫོགས་རིམ་གྱི་ཡེ་ཤེས་ནི་ཡེ་ཤེས་ཉིད་དྲི་བྲལ་དུ་གྱུར་པའི་ཡེ་ཤེས་ཡིན་པས་དེའི་ཡུལ་དང་ཡུལ་ཅན་དམིགས་མྱོང་ཙམ་ཉིད་ནས་གཟུང་འཛིན་གྱི་སྤྲོས་པའི་རྟོག་པ་ལྡོག་པར་འགྱུར་བ་ཉིད་ཀྱི་ཕྱིར། རྫོགས་རིམ་ནི་ཀུན་རྫོབ་ཀྱི་བདེན་པ་དང་བཅས་པ་དང་རྫོགས་རིམ་ཡིན་ན་དོན་དམ་པའི་བདེན་པ་དང་བཅས་པས་ཁྱབ་པ་སོ་སོར་འཆའ་བའང་མ་ཡིན་ཏེ། བསྐྱེད་རིམ་རྣལ་འབྱོར་ཆེན་པོ་དང་ལྡན་པ་དག་གི་བསྐྱེད་རིམ་གྱི་རྣལ་འབྱོར་དེ་ངོར་ཆོས་གང་ཟག་སྤྲོས་རྟོག་ལྡོག་པའི་བདག་མེད་དང་སྟོང་ཉིད་ཀྱི་ཚུལ་ལ་གསལ་སྣང་ཐོབ་པའང་ཡོད་ལ། རྫོགས་རིམ་གྱི་རྣལ་འབྱོར་ཆུང་ངུ་དང་ལྡན་པ་དག་གི་རྫོགས་རིམ་གྱི་རྣལ་འབྱོར་དེའི་ངོར་ཆོས་གང་ཟག་གི་སྤྲོས་རྟོག་ལྡག་པའི་བདག་མེད་དང་སྟོང་ཉིད་ཀྱི་ཚུལ་གསལ་སྣང་ཐོབ་པ་མེད་པའང་ཡོད་པའི་ཕྱིར།
འོ་ན་བསྐྱེད་རིམ་ནི་རྣམ་ཤེས་ཉིད་ཀྱིས་བསྐྱེད་པའི་འཁྲུལ་ཆོས་རྣམས་སྦྱང་བ་གཙོ་ཆེ་ལ། རྫོགས་རིམ་ནི་རྣམ་ཤེས་ཉིད་བསྐྱེད་པའི་རྒྱུ་ཚོགས་ཀྱི་གནས་སྐབས་བཞིའི་འཁྲུལ་པ་ཉིད་སྦྱང་བ་གཙོ་བོར་བྱེད་པ་ཡིན་ཞེས་པ་ནི། རྡོ་རྗེ་འཛིན་པ་ཆེན་པོ་མར་པ་ལྷོ་བྲག་པའི་ལེགས་བཤད་དོ། །དེས་ན་བསྐྱེད་པའི་རིམ་པ་ནི་ཡང་དག་མིན་རྟོག་གིས་བསྡུས་པའི་ཁམས་གསུམ་པའི་འཁོར་བ་ན་སྐྱེ་བའི་སྐྱེ་གནས་རྣམ་པ་བཞིར་སྐྱེ་བའི་སྤང་བྱ་འཕེན་འགྲུབ་ཀྱི་ལས་སྔར་ཡོད་སྦྱོང་བ་དང༌། ད་ལྟར་མ་འོངས་པའི་སྤང་བྱ་འཕེན་འགྲུབ་ཀྱི་ལས་ཉོན་རྒྱུན་གཅོད་པར་བྱེད་པའི་གཉེན་པོ་རྡོ་རྗེའི་དགེ་བ་ཆོས་སྟོབས་དང་ལྡན་པར་འགྱུར་ཏེ། དེ་ལྟར་འགྱུར་བ་ནི་སྔགས་ཀྱི་བསྐྱེད་རིམ་གྱི་རྟེན་འབྲེལ་གྱི་ནུས་པའི་མཐུ་ཆེ་བ་ཉིད་ལས་གྲུབ་པའི་ཕྱིར། བདེ་མཆོག་འབྱུང་བའི་བཀའ་འགྲེལ་པདྨ་ཅན་ལས། བསྐྱེད་པའི་རིམ་པ་སྐྱེ་གནས་བཞི་དང༌། ཆོས་མཐུན་པས། དེ་རྣམ་པར་དག་པའི་ཕྱིར་དང༌། ལུས་དང་ངག་དང་སེམས་དབེན་པའི་རིམ་པས་རྫོགས་པའི་རིམ་པ་ལ་འཇུག་པར་ཡང་དགོངས་ཏེ། དེའི་ཕྱིར་སྐྱེ་གནས་དེ་རྣམས་ཁོ་ན་རིམ་པས་སྟོན་པ་སྣ་ཚོགས་ཤེས་བྱ་བ་ལ་སོགས་པའོ། །དེ་ལ་ཟླ་བ་དང་ཉི་མ་དང་ས་བོན་དང་མཚན་མའི་རིམ་པས་རྫོགས་པའི་ལྷ་ནི་སྐྱེ་གནས་སྒོ་ང་ལས་སྐྱེས་པའོ། །ཡབ་ཡུམ་གྱི་རྡོ་རྗེ་དང་པདྨ་བསྲུབས་པས་ཞུ་བའི་བྱང་ཆུབ་ཀྱི་སེམས་ལས་ཐོན་པ་ནི། སྐྱེ་གནས་མངལ་ལས་སྐྱེས་པའོ། །ཟླ་བ་དང་ས་བོན་ལས་སྐྱེས་པ་ནི་སྐྱེ་གནས་དྲོད་གཤེར་ལས་སྐྱེས་པའོ། །སྤྲོ་བ་ནི་སྐྱེ་གནས་དྲོད་གཤེར་ལས་སྐྱེས་པའོ་ཞེས་ཁ་ཅིག་གོ །ས་བོན་ལ་སོགས་པ་དང་བྲལ་བས་སྐད་ཅིག་ལ་འོད་གསལ་སྐྱེས་པ་ནི་སྐྱེ་གནས་བརྫུས་ཏེ་སྐྱེས་པའོ། །ཞེས་འབྱུང་ངོ༌། །
དེ་ལྟར་འཁོར་བའི་སྐྱེ་གནས་བཞི་ལ་སོགས་པའི་འགྲོ་བ་འདི་དག་ནི་ཕྱི་དང་ནང་གི་མ་དག་པའི་སྣོད་བཅུད་ཐ་མལ་པ་འཁྲུལ་ཆོས་ཡིན་ལ། རྡོ་རྗེའི་མྱང་འདས་ཀྱི་སྐྱེ་གནས་ཀྱི་སྐྱེ་གནས་བཞི་ལས་གྲོལ་བའི་སངས་རྒྱས་འདི་དག་ནི་གཞན་མཆོག་རྣམ་པར་དག་པའི་སྣོད་བཅུད་གྱ་ནོམ་ལྷའི་འཁོར་ལོའི་འཁྲུལ་བྲལ་གྱི་ཆོས་ཡིན་པས་འཁྲུལ་བྲལ་གྱི་ཆོས་དེ་དག་ལ་རྣམ་ཤེས་དང་ཡེ་ཤེས་ཀྱི་དམིགས་པའི་བསྐྱེད་རྫོགས་ཀྱི་ཚོགས་གཉིས་སོག་ཚུལ་རྒྱུའི་ཐེག་པར་མེད་པས་རྒྱུའི་ཐེག་པའི་སྦྱིན་སོགས་བསོད་ནམས་ཀྱི་ཚོགས་དང༌། སྟོང་ཉིད་རྟོགས་པའི་ཡེ་ཤེས་ཀྱི་ཚོགས་སོག་ཙམ་གྱིས་འགྲོ་བ་ཐ་མལ་པའི་འཁོར་ལོ་འཆར་བའི་སྒྲིབ་པ་རྩད་ནས་གཅོད་པར་བྱེད་པའི་སྔགས་ཀྱི་སངས་རྒྱས་ཐོབ་པར་བྱེད་ནུས་པ་མ་ཡིན་ཏེ། མདོའི་སངས་རྒྱས་དེ་མངོན་པར་རྫོགས་པར་སངས་རྒྱས་པ་ནས་ཕྲིན་ལས་འཇུག་ཡུལ་གྱི་འགྲོ་བ་ལ་ཐུགས་རྗེ་ཆེན་པོའི་ཡུལ་དུ་མཛད་པའི་ཕྱིར། ཚུལ་འདིའི་སངས་རྒྱས་ཀྱིས་ནི་ཕྲིན་ལས་ཀྱི་འཇུག་ཡུལ་གྱི་འགྲོ་བ་ལའང་བདེ་བ་ཆེན་པོ་བདག་ཉིད་ཀྱི་ལྷའི་ངོ་བོར་གྱུར་པའི་བྱང་ཆུབ་ཀྱི་སྙིང་རྗེ་ཆེན་པོའི་ཡུལ་དུ་མཛད་པའི་ཕྱིར། མདོ་སྔགས་ཀྱི་ཆོས་ཚུལ་གྱི་ཟབ་ཁྱད་ཆེས་ཆེ་བ་འབྱེད་བྱེད་ཅིག་འདིར་རགས་པ་ཡིན་ཞེས་ཁོ་བོའི་རྗེ་གྲུབ་ཐོབ་ཆེན་པོས་གསུངས་ལ། དེ་ཉིད་ཀྱི་ཕྱིར་དཀྱིལ་ཆོག་བཞི་བརྒྱ་ལྔ་བཅུ་པ་ལས།
རིམ་གྱི་སྦྱིན་སོགས་བླང་བྱ་དང༌། །
ཁྲིམས་སོགས་མ་ཆགས་ལས་ཟབ་ཡིན། །
ཐ་མལ་མ་སྤངས་རྒྱ་ཆེན་མིན། །
དུས་ཀྱི་ཚད་ཀྱི་འདིར་བྱང་ཆུབ། །
རང་གི་ཡུལ་དུ་བདག་ཉིད་ཅན། །
མཁས་པས་ཐ་མལ་པ་རུ་བཤད། །
འགྲོ་བ་རྫོགས་བྱང་འཁོར་ལོའི་བདག །
སྐད་ཅིག་གིས་འདིར་བྱང་ཆུབ་ནོད། །
སྦྱིན་བྱ་ལ་སོགས་མ་དམིགས་ཀྱང༌། །
བདག་མེད་ཐ་མལ་མི་འཇོམས་ཀྱི། །
འཁོར་ལོ་མཆོག་ལ་དེ་ཡོད་མིན། །
དེ་བས་ཀུན་རྟོག་རྣམ་གསལ་ཞིང༌། །
ཀུན་ནས་འོད་ཟེར་རབ་འཕྲོ་བ། །
བདག་ཉིད་ཀུན་ཏུ་བཟང་པོར་ནི། །
སྒོམ་པ་ཉིད་ཀྱིས་བྱང་ཆུབ་ཐོབ། །
ཅེས་འབྱུང་ངོ༌། །དེས་ན་འཁོར་བའི་ཆོས་འདི་ལའང་རྒྱུ་དང་འབྲས་བུས་བསྡུས་པའི་ཆོས་ལ་འབྲས་བུའི་ཆོས་ལས་སྣང་ཐ་མལ་པའི་ཆ་དེ་ཉིད་བསྐྱེད་རིམ་ཡང་དག་པའི་ཀུན་ཏུ་རྟོག་པས་ཡང་དག་པའི་བྱང་ཆུབ་སེམས་ཀྱི་ལྷའི་འཁོར་ལོར་བྱིན་གྱིས་བརླབས་ནས་འཁོར་བའི་ལས་མི་དགེ་བ་དང་ལུང་མ་བསྟན་གྱི་སྤྱོད་པ་ཐམས་ཅད་བཟློག་ནས་གསང་སྔགས་རྡོ་རྗེ་ཐེག་པའི་སྤྱོད་པ་རང་གཞན་ལ་ཕན་པ་བླ་ན་མེད་པའི་ཆེད་ཀྱི་ཇི་ལྟར་འདོད་པའི་ཡོན་ཏན་ཅི་དགའ་བར་བདེ་བ་ཆེན་པོའི་ལོངས་སྤྱོད་པའི་དགེ་བའི་རྩ་བ་མཆོག་གི་སྤྱོད་པར་བྱེད་ལ། རྒྱུའི་ཆ་དེ་ཉིད་རྫོགས་རིམ་ཡང་དག་པའི་ཡེ་ཤེས་ཀྱིས་རང་གཞན་གྱི་འགྲོ་བ་མཐའ་དག་ཡང་དག་པར་རྫོགས་པའི་སངས་རྒྱས་ཀྱི་ལྷའི་དཀྱིལ་འཁོར་པར་ཆོས་གང་ཟག་གི་བདག་མེད་ཀྱང་གྲགས་ངོར་དེ་དང་དེར་དེ་པའི་ང་རྒྱལ་གྱིས་འཁོར་བའི་བདག་ཏུ་ལྟ་བ་ཐམས་ཅད་དྲུངས་འབྱིན་པར་བྱེད་ཅིང༌། ལྷའི་ང་རྒྱལ་དེ་ཉིད་དང་འབྲེལ་བའི་ཟག་མེད་ཀྱི་འདོད་ཡོན་ལ་རྗེས་སུ་ཆགས་པའི་ཆགས་པ་ཆེན་པོས་འཁོར་བའི་ཆགས་པ་ཐམས་ཅད་དྲུངས་འབྱིན་པར་བྱེད་ལ།
དེ་ལྟའི་བདེ་དགེ་ཆེན་པོས་འགྲོ་བ་མཐའ་དག་ལ་སྲུང་ཞིང་དེ་ལ་གནོད་པར་བྱེད་པ་ཐམས་ཅད་ལ་ཁོང་ནས་འཁྲུག་པའི་སྡང་བ་ཆེན་པོས་འཁོར་བའི་བདུད་དང་བཤེས་གཉེན་ལ་སོགས་པའི་འཇིག་རྟེན་གྱི་སྡང་བ་མཐའ་དག་དྲུངས་འབྱིན་པར་བྱེད་པ་ཉིད་ཀྱི་གཉུག་མ་རང་བྱུང་ཡེ་ཤེས་ཀྱི་དུག་ལྔའམ་དྲུག་གི་གློ་བུར་རྣམ་ཤེས་ཀྱི་དུག་ལྔའམ་དྲུག་རང་གྲོལ་དུ་བྱས་པས་འཁོར་བར་འཆིང་པའམ་འཁོར་བར་འཁོར་བྱའི་འཁོར་བ་གཅིག་ཀྱང་མ་ལུས་པར་ཆོས་ཐམས་ཅད་ཡེ་ནས་སངས་རྒྱས་པ་དེ་ཉིད་བསྐྱེད་རྫོགས་རིམ་པས་དེ་དེར་ངོ་ཤེས་ཤིང་འཕྲོད་པར་བྱེད་པ་ཡིན་ཏེ། ཚུལ་འདི་ནི་གསང་སྔགས་སྔ་འགྱུར་གྱི་རྒྱུད་ཀྱི་དགོངས་པའང་མཐར་ཐུག་པར་སྣང་སྟེ། མཁས་པ་ཆེན་པོ་རོང་ཟོམ་ཆོས་བཟང་གིས། གསང་སྔགས་འཇུག་པར་ཡེ་བཞུགས་ཀྱི་དཀྱིལ་འཁོར་ཡེ་གནས་ཀྱི་ལྷའི་ངོ་བོར་ངོ་འཕྲོད་ན་ཡེ་རྫོགས་ཀྱི་རྣལ་འབྱོར་དུ་འཁོར་འདས་མཉམ་པ་ཉིད་དུ་གནས་པར་བྱེད་པ་ཡིན་ནོ། །ཞེས་གསུངས་པའང་ཆེས་ལེགས་པར་སྣང་སྟེ། ཡེ་ཞུགས་ཀྱི་དཀྱིལ་འཁོར་བྱ་བ་འདི་དང༌། དུས་ཀྱི་འཁོར་ལོ་ནས་གཞན་མཆོག་སྒྲིབ་བྲལ་པྲ་ཕབ་པ་ལྟ་བུའི་དཀྱིལ་འཁོར་ཞེས་གསུངས་པ་དང་གནད་གཅིག་པར་འོང་བའི་ཕྱིར་རོ། །
འོ་ན་བསྐྱེད་པའི་རིམ་པའི་ཡེ་ཤེས་རྡོ་རྗེ་ངའོ་ཞེས་པའི་ང་རྒྱལ་འཛིན་པའི་ང་དེ་གང་ཞེ་ན། འདི་ལྟའི་ང་ནི་གསང་སྔགས་པ་དག་གིས་འཇིག་རྟེན་མ་དཔྱད་པའི་ཐ་སྙད་ཀྱི་ངོར་བཏགས་བཞག་གི་གྲགས་ཙམ་ལས། བདེན་གཉིས་ཚད་མས་རྫས་བརྟགས་ཀྱི་གྲུབ་པའི་བདག་ལ་ང་རྒྱལ་འཛིན་པ་ནི་མ་ཡིན་ཏེ། དཔལ་ལྡན་ཟླ་བས།
འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། །
ཇི་ལྟར་ང་དང་ང་ཡི་བསྟན་པ་ལྟར། །
དེ་བཞིན་དངོས་རྣམས་རང་བཞིན་མེད་མོད་ཀྱི། །
ཡོད་ཅེས་དྲང་དོན་ཉིད་དུ་བསྟན་པ་ཡིན། །
ཞེས་འབྱུང་བ་ལྟ་བུ་ཉིད་ཀྱི་ཕྱིར། སློབ་དཔོན་ཆེན་པོ་ཀ་མ་ལ་ཤཱི་ལས་ཀྱང་རྡོར་གཅོད་འགྲེལ་པར། ང་དེའི་ཚེ་ཞེས་བྱ་བ་ལ་སོགས་པ་གང་ཡིན་པ་དེ་ནི་འཇིག་རྟེན་གྱི་ཐ་སྙད་གདགས་པའི་དོན་དུ་ཤེས་པར་འདོད་པ་ལ་གཞན་གྱི་རྒྱུད་རྣམ་པར་བཅད་པ་ཙམ་སྟེ། དམག་དང་ནགས་ཚལ་ལ་སོགས་པའི་ཐ་སྙད་དང་མཚུངས་ཀྱི་གཅིག་པུ་དང་རྟག་པར་མངོན་པར་ཞེན་པ་ནི་མ་ཡིན་ནོ། །དེ་ཁོ་ནའི་ཡེ་ཤེས་ལ་གནས་པ་རྣམས་ཀྱིས་ནི་འཇིག་རྟེན་དང་ཐ་སྙད་འཇོག་པར་མི་ནུས་སོ། །དེ་བས་ན་མངོན་པའི་ང་རྒྱལ་གེགས་སུ་གྱུར་པ་དང་བྲལ་བའི་ཕྱིར། ཁྱེད་ཀྱང་བདག་ཏུ་མངོན་པར་ཞེན་པར་མི་བྱའོ། །ཞེས་ཡང་དག་པར་འཛིན་དུ་གཞུག་པའོ། །ཞེས་འབྱུང་བ་ལྟ་བུ་ཐ་སྙད་བྱེད་པ་ལས་གང་ཟག་གི་བདག་ལ་ནི་བསྐྱེད་རིམ་གྱི་ང་རྒྱལ་འཇོག་རིགས་པ་མ་ཡིན་ཏེ། འཇོག་ན་བསྐྱེད་རིམ་རྡོ་རྗེ་འཆང་གི་རྒྱུ་ལྟ་ག་ལ་བྱེད་དེ་འཁོར་བ་ངན་སོང་གི་རྒྱུ་བྱེད་པའི་ཕྱིར། འཇིག་རྟེན་གསུམ་གྱི་མགོན་པོ་འབྲི་གུང་པས། ལྷ་དུག་གསུམ་ཅན་དུ་བསྒོམས་ན་ངན་སོང་གསུམ་དུ་གོལ། ཞེས་འབྱུང་བ་ལྟར་ལྷ་བདག་ལྟ་ཅན་དུ་བསྒོམས་ན་འཁོར་བའི་རྒྱུར་འགྱུར་བ་ཉིད་ཀྱི་ཕྱིར།
ཇོ་ནང་པས་དོན་དམ་རྟག་པའི་བདག་དང༌། བོ་དོང་པས་དངས་མ་མི་ཤིགས་སུམ་ལྡན་གྱི་བདག་དང༌། ཙོང་ཁ་པས་ཐ་སྙད་ཚད་གྲུབ་ཀྱི་བདག་དང༌། ཟི་ལུང་པས་དོན་དམ་བདེན་གྲུབ་ཀྱི་བདག་ལྷར་ལྟ་ཞིང་དེའི་དམིགས་རྣམ་ཅན་གྱི་ང་རྒྱལ་འཛིན་པ་ལམ་གྱི་སྙིང་པོར་འདོད་པ་ཐམས་ཅད་ནི་ཆོས་འདི་པ་ལས་ཕྱི་རོལ་ཏུ་གྱུར་པའོ། །བསྐྱེད་རིམ་གྲུབ་པའི་ཚད་ལ་རྗེ་སྒམ་པོ་པས། བསྐྱེད་རིམ་ལ་བརྟན་པ་ཆུང་ངུ་ཐོབ་པ་ནི། རང་ཉིད་ལྷར་མཐོང་སྟེ། ཕུང་པོ་ལྔ་པོ་ལ་སོགས་པ་རིགས་ལྔའི་རང་བཞིན་དུ་ཤེས། དེ་ཉིད་ཀྱི་བདག་ཀྱང་ཧེ་རུ་ཀའི་རང་བཞིན་དུ་མཐོང་ནས། རང་ཐ་མལ་པའི་འདུ་ཤེས་ལོག་པའོ། །བརྟན་པ་འབྲིང་པོ་ཐོབ་པ་ནི། རང་ཉིད་ཅི་འདྲ་བ་དེ་འདྲ་བར་སེམས་ཅན་ཐམས་ཅད་མཐོང་བའོ། །བརྟན་པ་ཆེར་ཐོབ་པ་ནི། རང་གཞན་གཉིས་ཀྱང་སྒྱུ་མ་དང་རྨི་ལམ་དང་འཇའ་ཚོན་ལྟར་མཐོང་བའོ། །
ཞེས་འབྱུང་བས་བརྟན་པ་ཆུང་ངུ་ཐོབ་པ་དེས་རང་གི་ཕུང་པོ་ལྔ་རྣམས་རྣམ་སྣང་སོགས་སུ་ཤེས་པ་དང༌། ཕུང་ལྔའི་རྣམ་སྣང་སོགས་ཀྱི་བདག་ཉིད་ལྷར་ཕན་ཚུན་དུ་ཤེས་པར་འགྱུར་ན། རྒྱུད་གཅིག་རང་གཞན་ཐ་དད་པའི་རྒྱུད་དུ་མར་འགྱུར་རོ་སྙམ་ན། མི་སྐྱོན་ཏེ། རྒྱུད་གཅིག་གིས་བསྡུས་པའི་ཆོས་དུ་མ་མངོན་པར་རྫོགས་པར་སངས་རྒྱས་པ་ན་ཆོས་ཅན་དེ་དང་འབྲེལ་བའི་རྒྱུད་ཀྱི་བདག་རྐྱེན་དུ་མ་བྱས་ཀྱང་གང་ཟག་རྒྱུད་ཐ་དད་པར་མི་འགྱུར་ལ། བདག་རྐྱེན་སོ་སོ་བར་སྣང་བའི་ཚེ་ལྷ་སོ་སོའི་སྣང་བ་དང་རྣམ་རིག་དང་སྐུ་གཟུགས་སོགས་དུ་མར་འཆར་དུ་རུང་ལ། དེ་ལྟ་ནའང་ཆོས་ཐམས་ཅད་ལ་གང་ཟག་དང་ཆོས་ཀྱི་བདག་གིས་དབེན་ན་འདིར་རང་རྒྱུད་གཅིག་གིས་བསྡུས་པའི་རྒྱལ་བ་རིགས་ལྔ་ལ་གང་ཟག་ཐ་དད་པའི་བདག་ཉིད་ཅན་སྔར་ཡོད་ག་ལ་དགོས་ཤིང༌། དེ་ལྟར་བདག་མེད་ཀྱང༌། རིགས་གཅིག་ཉིད་ལ་རིགས་ནི་དུ་མ་སྟེ། དབྱེ་བའི་རིགས་ལ་གྲངས་ནི་མེད་པར་འགྱུར། ཞེས་པ་ལྟར། ཆོས་ཐམས་ཅད་སྒྱུ་མ་ལྟར་རྣམ་པར་འཕྲུལ་བ་ན་བདག་ཉིད་ཀྱི་དཀྱིལ་འཁོར་གཅིག་ཏུ་མངོན་པར་རྫོགས་པར་སངས་རྒྱས་པ་ན་ལྷ་དེ་རྙེད་ཀྱི་སྐུ་གསུང་ཐུགས་ཅན་གྱི་གོ་འཕང་ཐོབ་པར་འགྱུར་བས་རང་དང་རིགས་མཐུན་གྱི་གདུལ་བྱ་ལ་རིགས་ལྔ་ལ་སོགས་པའི་དཀྱིལ་འཁོར་པ་དུ་མར་སྣང་དུ་རུང་བ་ཡིན་ནོ། །འབྲིང་གི་མཐོང་ཚུལ་ཡང་རིས་མཐུན་པའི་འགྲོ་བའི་དབང་དུ་བྱས་པ་ཡིན་ལ། བརྟན་པ་ཆེར་ཐོབ་པས་ནི་སྤྲུལ་བསྒྱུར་ལ་རང་དབང་ཐོབ་པའི་དབང་དུ་བྱས་ཏེ། བསམ་གཏན་དང་གཟུགས་མེད་ཀྱི་ཏིང་ངེ་འཛིན་སོགས་གྲུབ་པའི་དབང་དུ་བྱས་པའོ། །
གཉིས་པ་རྒྱས་པར་བཤད་པ་ལ་གསུམ། ཕ་རྒྱུད་གསང་བ་འདུས་པ་སོགས་ནས་ཇི་ལྟར་འབྱུང་བ་དང༌། མ་རྒྱུད་ཀྱེའི་རྡོ་རྗེ་སོགས་ནས་ཇི་ལྟར་འབྱུང་བ་དང༌། གཉིས་མེད་དུས་ཀྱི་འཁོར་ལོ་ནས་ཇི་ལྟར་འབྱུང་བའོ། །དང་པོ་༼ཕ་རྒྱུད་གསང་བ་འདུས་པ་སོགས་ནས་ཇི་ལྟར་འབྱུང་བ་༽ནི།
བསྐྱེད་རྫོགས་ཀྱི་རིམ་པའི་ཚུལ་འདི་ལ་ཡན་ལག་བཞི་དང་རྣལ་འབྱོར་དྲུག་དང༌། བཞི་པ་དང༌། ཏིང་ངེ་འཛིན་གསུམ་དང༌། དེ་ཉིད་ཞེ་དགུ་རྣམས་སུ་གསུངས་པ་ལས། འདུས་པའི་རྒྱུད་ཕྱི་མ་ལས།
རྣལ་འབྱོར་རྒྱུད་ནི་ཐམས་ཅད་དུ། །
རྣལ་འབྱོར་པ་ཡི་རྟག་པར་བསྔགས། །
བསྙེན་པའི་ཆོ་ག་དང་པོ་སྟེ། །
ཉེ་བར་སྒྲུབ་པ་གཉིས་པ་ཡིན། །
སྒྲུབ་པ་ཡང་ནི་གསུམ་པ་སྟེ། །
སྒྲུབ་པ་ཆེན་པོ་བཞི་པའོ། །
ཞེས་གསུངས་ཤིང་བསྙེན་པ་ནི། སྒྲོན་གསལ་ལས་ཀྱང༌། གང་བསྙེན་ཅིང་ཐར་པ་འདོད་པ་རྣམས་ཀྱིས་བསླབ་པར་བྱ་བ་ནི་བསྙེན་པ་སྟེ། ཞེས་ཉེ་བར་སྒྲུབ་པའི་སྔ་རོལ་བསྙེན་པ་སོགས་ནས་རིམ་གྱིས་འགྲོ་ཞིང་འཇུག་པ་ཞིག་གོ །དེའང་ཇི་ལྟར་བསྙེན་ན་སྣོད་བཅུད་འདི་དག་གང་ཟག་འཆིང་བ་ཀུན་ལྡན་གྱི་ལས་ཉོན་ལས་བྱུང་བ་མ་ཡིན་པར་འཁྲུལ་ཆོས་དེ་དག་བསལ་ནས། ཆོས་དབྱིངས་བྱང་ཆུབ་སེམས་ཀྱི་ལྷའི་རྣམ་གྲོལ་གྱི་སྔགས་ཀྱི་རྡོ་རྗེ་གསུམ་རིམ་བཞིན་བསྐྱེད་ནས་འཇུག་པ་སྟེ། རྒྱུད་ཕྱི་མའི་འགྲེལ་པར་འབྱུང་བ་ལྟར་བརྗོད་ན། བསྙེན་པའི་གཙུག་ཏོར་ཆེ། ཞེས་པ་སོགས་ཏེ་བསྙེན་པ་ནི། བྱང་ཆུབ་སེམས་ལ་དམིགས་པ་རྩེ་གཅིག་ཏུ་འཇོག་པ་སྟེ་དེ་བཞིན་ཉིད་ཡིན་ལ། དེ་ལ་དམིགས་ཤིང་བསྙེན་པར་བྱ་བ་ཡིན་པས་ན་བསྙེན་པའོ། །གཙུག་ཏོར་ཆེ་བའི་སྦྱོར་བ་ཉིད། །ཅེས་པ་ནི། རང་དག་པའི་སྦྱོར་བ་སྟེ། སའི་ཆ་ལ་སོགས་པ་ནས་གཙུག་ཏོར་གྱི་ཡི་གེ་བུྃ་ལས་གཞལ་ཡས་ཁང་བསྐྱེད་པའོ། །གཟུགས་སུ་དམིགས་པ་ཞེས་པས་ནི། དཀྱིལ་འཁོར་ལྷག་པར་མོས་པ་བསྐྱེད་པའོ། །དེ་ལྟར་བྱས་ནས། ཨོཾ་ཤུ་ནྱ་ཏཱ་ཛྙྱཱ་ན་བཛྭ་སྭ་བྷཱ་ཝ་ཨཱཏྨ་ཀ་ཧཾ་ཞེས་སྔགས་དོན་དཔྱད་ནས་དོན་དམ་བྱང་སེམས་བསྒོམ་པའོ། །
ཉེ་བར་སྒྲུབ་པའི་དུས་སུ་ནི། །ཞེས་གང་དུ་སྒོམ་པའི་ས་བརྟགས་ནས་བཟུང་སྟེ། ལྷག་མོས་ལུས་ལ་བསྡུས་པ་དང་སྔགས་ཀྱི་སྟོང་པ་ཉིད་ལ་དམིགས་པ་ནི་ཉེར་སྒྲུབ་ལ་འཇུག་པའི་གོང་གི་བསྙེན་པ་ནི་དེ་ཡན་ཆད་དོ། །དེའང་ཇི་སྐད་དུ། 
བསྙེན་པའི་ཏིང་འཛིན་རབ་སྦྱོར་བ། །
བྱང་ཆུབ་མཆོག་ནི་བསྒོམ་པར་བྱ། ། 
ཞེས་བྱང་ཆུབ་མཆོག་ནི་དོན་དམ་པའི་བྱང་ཆུབ་ཀྱི་སེམས་ལ་དམིགས་པ་རྩེ་གཅིག་ཏུ་བྱེད་པ་དང༌། དེའི་ཆེད་དུ་སྒོམ་པའི་གནས་རྟགས་ནས་ལྷག་པར་མོས་པའི་ལྷ་ཐམས་ཅད་འོད་གསལ་དུ་གཞུག་པ་དང་སྔགས་ཀྱི་དོན་སྒོམ་པའི་བར་རོ། །འདིར་བསྙེན་པ་ནི་སྔར་བཤད་པ་ལྟར་རིམ་གྱིས་འགྲོ་བའི་དང་པོ་དང་ཕྱི་བསལ་ཉེ་བ་ཉིད་ཀྱིས་ཡན་ལག་ཕྱི་མ་གསུམ་ལ་འཇུག་པའི་དབང་དུ་བྱས་སོ། །
འོ་ན་ཕྱི་མ་གསུམ་ཀྱང་བསྙེན་པར་འགྱུར་ཏེ། ཕྱི་མ་ཕྱི་མ་ལ་ལྟོས་ནས་སྔ་མ་སྔ་མ་སྤང་དེར་འགྱུར་རམ་སྙམ་ན། མི་འགྱུར་ཏེ། བསྐྱེད་རིམ་ལ་བཞིར་དབྱེ་བའི་ཐོག་མ་ལ་བསྙེན་པར་བརྗོད་པ་ལས་ཕྱི་མ་ལ་དེར་མི་བརྗོད་པ་དང༌། ཕྱི་མ་ཕྱི་མ་ལ་ལྟོས་པའི་སྔ་མ་དག་ཉེ་བ་ཙམ་ཡིན་ཀྱང་ཉེ་བ་ཙམ་གྱིས་བསྙེན་པར་འཇོག་པའི་བྱ་བ་མི་བྱེད་པའི་ཕྱིར། དེ་ལྟར་བསྙེན་པ་ལ་རང་གི་སེམས་སོ་སོར་རྟོག་པ་དང༌། དྲན་པ་ཉེར་གཞག་དང༌། མཆོད་པ་དང༌། ཚངས་པའི་གནས་རྣམས་དང༌། སྒྲུབ་པའི་གནས་དང༌། བགེགས་བསྐྲད་པ་དང༌། སྟོང་པ་ཉིད་དང༌། རྡོ་རྗེའི་ས་དང༌། གཞལ་ཡས་ཁང་དང༌། ལྷག་མོས་དང༌། དོན་དམ་པའི་རྣལ་འབྱོར་ཏེ་ལྷག་མོས་འོད་གསལ་དུ་བསྡུ་བ་དང༌། སྔགས་ཀྱི་དོན། དྲན་པའོ། །དེ་ལྟར་རགས་པར་བརྗོད་པ་ལ་དེ་ཉིད་ཞེ་དགུའི་བཅོ་ལྔ་ཚང་བ་ཡིན་ཏེ། གནས་སྙིང་རྗེ་ལ་དམིགས་པ། ཞེ་སྡང་རྡོ་རྗེ་བསྐྱེད། ཁྲོ་བོ་སྤྲུལ་པ། བཀའ་བསྒོ་བ། བགེགས་བསྐྲད་པ། ར་བ་དྲ་བ་བྱ་བ། ཡི་གེ་གསུམ་གྱི་གོ་བགོ་བ། ཡེ་ཤེས་ཀྱི་ས། རྡོ་རྗེའི་ས། གཞལ་ཡས་ཁང་བསྐྱེད་པ། ལྷག་མོས། ལུས་ལ་བསྡུ་བའི་དེ་ཉིད་དང༌། དེ་ཉིད་ལ་བྱང་ཆུབ་པ་དང༌། ཟླ་བ་ལས་བྱང་ཆུབ་པ་སྟེ་བཅོ་ལྔའོ། །འདི་རྣམས་སྔོན་གྱི་དམ་པ་དག་གིས་ཐ་སྙད་མཛད་པ་ལྟར་བཀོད་པ་ཡིན་གྱི། དཔལ་ནཱ་རོ་པས། འདུས་པའི་སྒྲུབ་ཐབས་ཡོངས་རྫོགས་ཀྱི་དབང་དུ་མཛད་ནས་གནས་ཀྱི་ངེས་པ་སོགས་ནས། ཐུན་མོང་གི་དངོས་གྲུབ་བསྒྲུབ་པ་ཡན་ཆད་སོ་གཉིས་དང༌། ཡང་མདོ་བསྲེ་ལས་སྒྲུབ་ཐབས་ཡོངས་རྫོགས་ཀྱི་དབང་དུ་མཛད་ནས་གནས་སོགས་ནས་ཉེར་བསྡུ་ཡན་ཆད་དུ་ཉེར་ལྔར་གསུངས་སོ། །
འོ་ན་དེ་ཉིད་ཞེ་དགུར་གང་ལས་བཤད་ཅེ་ན། རྡོ་རྗེ་ཕྲེང་བར་རྣལ་འབྱོར་དང་ཏིང་ངེ་འཛིན་གསུམ་གསུངས་པའི་དབྱེ་བསྡུ་ལས་འབྱུང་བ་ཡིན་ཏེ། དེར།
རྣལ་འབྱོར་རྗེས་སུ་རྣལ་འབྱོར་དང༌། །
ཤིན་ཏུ་རྣལ་འབྱོར་རྣལ་འབྱོར་ཆེ། །
དང་པོའི་སྦྱོར་བ་མདོར་བསྡུས་པས། །
དེ་བཞིན་དཀྱིལ་འཁོར་རྒྱལ་པོ་མཆོག །
ལས་ཀྱི་རྒྱལ་པོ་རྣལ་འབྱོར་མཆོག །
ཅེས་མདོར་བཞག་ནས་སླར་དེ་ཉིད་ཞེ་དགུར་འགྱུར་ཚུལ་ནི། ཇི་སྐད་དུ།
དེ་ཉིད་དབྱེ་བ་བཅོ་ལྔ་ཡི། །
དང་པོའི་སྦྱོར་བ་སྒོམ་པར་བྱ། །
བཅུ་བདུན་རྗེས་སུ་རྣལ་འབྱོར་སོགས། །
དེ་ནས་དཀྱིལ་འཁོར་རྒྱལ་མཆོག་གི །
རྣལ་འབྱོར་ཉིད་ལ་དབྱེ་བ་ལྔ། །
དེ་ལས་ཀྱང་ནི་ལས་རྒྱལ་མཆོག །
རྣལ་འབྱོར་དབྱེ་བ་བཅུ་གཉིས་སོ། །
དེ་ཉིད་དབྱེ་བ་བཞི་བཅུ་དགུས། །
བསྐྱེད་པའི་རིམ་པ་མདོར་བསྡུས་པའོ། །
ཞེས་འབྱུང་བ་ལ་བརྟེན་ནས་བགྲངས་ཚུལ་མི་མཐུན་པ་དུ་མར་འབྱུང་བ་ལ། ཙོང་ཁ་པ་ཆེན་པོས་ནི། དེ་ཉིད་ལྔ་བཅུ་རྩ་གཅིག་ཏུ་བཤད་ལ། དེ་ལྟར་བཤད་ལ་སྔོན་གྱི་ཡིག་རྙིང་ལ་མེད་དོ་ཞེས་ཁྱེད་རང་རྗེས་འབྲང་དག་འཆད་པ་དང༌། ཡང་དགེ་ལེགས་པས། ས་བོན་དང༌། ཕྱག་མཚན་དང༌། སྐུ་རྫོགས་པ་གཅིག་མིན་ཞེས་དང༌། ཡང་དེའི་རྗེས་འབྲང་ཁ་ཅིག །རྗེས་ཆགས་དང་མཆོད་པའི་དེ་ཉིད་མི་བགྲང་བ་ནི་རྩ་བའི་དབྱེ་བསྡུའི་འཇོག་ཉེས་པས་བྱེ་བྲག་གི་གྲངས་རྣམས་ལ་འཇོག་ཚུལ་ཡིད་བརྟན་ངེས་པ་འགར་ཡང་མི་སྣང་ངོ༌། །དེ་ལྟ་ན་གཞུང་ཉིད་ལས་འབྱུང་བའི་དེ་ཉིད་ཞེ་དགུར་གསུངས་ཚུལ་ནི། དང་པོའི་སྦྱོར་བ་ལ་རྣལ་འབྱོར་བཞིར་དབྱེ་ནས། དེ་ལ་རྣལ་འབྱོར་བཅོ་ལྔ། རྗེས་སུ་རྣལ་འབྱོར་སོགས་གསུམ་ལ་བཅུ་བདུན། དཀྱིལ་འཁོར་རྒྱལ་མཆོག་ལ་ལྔ། ལས་རྒྱལ་མཆོག་བཅུ་གཉིས་ཏེ་ཞེ་དགུ་ལས། རིམ་པ་ལྟར་རྣལ་འབྱོར་ལ་གོང་དུ་བཤད་མ་ཐག་པ་ལྟ་བུའི་བཅོ་ལྔ། རྗེས་སུ་རྣལ་འབྱོར་ལ་ས་བོན། ཕྱག་མཚན། སྐུ་ཡོངས་རྫོགས་ལ་བྱང་ཆུབ་པ་སྟེ་གསུམ། ཤིན་ཏུ་རྣལ་འབྱོར་ལ་སྤྲུལ་སྐུར་བསྒྱུར་བ་དང༌། ཕུང་ཁམས་བྱིན་གྱིས་རླབས་པ་སོ་གཉིས་སོ། །རྣལ་འབྱོར་ཆེན་པོ་ལ་སྐུ་གསུང་ཐུགས་དབྱེར་མེད་དུ་བྱིན་གྱིས་རླབས་པ་སྟེ་བཞི། སེམས་དཔའ་གསུམ་དང་བདུན། སྐྱེ་མཆེད་བྱིན་གྱིས་རླབས་པ། རྡོ་རྗེ་པདྨ་འདུ་བྱ་བ། རྗེས་ཆགས། ལས་ལ་གནས་པ། མཆོད་པ་སྟེ་བཅུ་བདུན། དཀྱིལ་འཁོར་རྒྱལ་མཆོག་ལ། གཤེགས་པ་གཤེགས་མ། སེམས་དཔའ། སེམས་མ། ཁྲོ་བོ་སྟེ་ལྔ། ལས་རྒྱལ་མཆོག་ལ། སྣ་རྩེ་གསུམ་གྱི་ཕྲ་མོའི་རྣལ་འབྱོར་གསུམ། རྡོར་བཟླས། ངག་བཟླས། ལྷ་མོས། སྐུལ་བ། བཞེངས་པ། མཆོད་བསྟོད། རྗེས་ཆགས། ཉེར་བསྡུ། ལས་ཀྱི་རབ་དབྱེ་དང་བཅུ་གཉིས་ཏེ་ཞེ་དགུ་པོ་འདི་བསྐྱེད་རིམ་ཡོངས་སུ་རྫོགས་པར་བསྟན་ལ། དེ་ཡང་བཤད་པ་ལྟར་རྣལ་འབྱོར་དང་བསྙེན་པ་ལ་དེ་ཉིད་བཅོ་ལྔ་རྫོགས་ནས། གཉིས་པ་ཉེ་བར་སྒྲུབ་པའི་ཡན་ལག་ནི། རྩ་རྒྱུད་ལས།
ཉེ་བར་སྒྲུབ་པ་གྲུབ་མཆོག་ལ། །
རྡོ་རྗེའི་སྐྱེ་མཆེད་རྣལ་འབྱོར་དཔྱད། །
ཅེས་འབྱུང་བས། ཟླ་བ་ལ་བྱང་ཆུབ་པ་ལ་སོགས་པ་ནས་དང་པོའི་མགོན་པོ་བཅོམ་ལྡན་འདས་རྡོ་རྗེ་འཆང་ཟླ་བ་རབ་ཏུ་དཀར་བའི་སྐུ་ཡོངས་སུ་རྫོགས་པར་བསྐྱེད་པའི་སྒོ་ནས་འབྲས་བུའི་རྡོ་རྗེ་འཆང་སྔགས་ཀྱི་སྐུ་ཕྱག་རྒྱ་ཆེན་པོ་གྲུབ་པ་མཆོག་དེ་ཉིད་སྒྲུབ་པའི་ཉེ་རྒྱུ་ཡིན་པའི་ཕྱིར་ཉེར་སྒྲུབ་ཅེས་བྱའོ། །འདིར་ཙོང་ཁ་པ་ཆེན་པོས། ཉེར་སྒྲུབ་པའི་རྫོགས་རིམ་ཡེ་ཤེས་ཀྱི་སྐུའི་རྒྱུ་ཡིན་ནོ་ཞེས་ཟེར་བའང་ཉེ་རྒྱུའི་དབང་དུ་བྱས་པ་ཡིན་ནམ། རིང་རྒྱུའི་དབང་དུ་བྱས་པ་ཡིན། ཕྱི་མའི་དབང་དུ་བྱས་ན་ལྷག་མོས་ཀྱི་ལྷ་བསྐྱེད་པ་རྣམས་ཀྱང་དེར་འགྱུར་བ་མ་ངེས་ལ། གཉིས་པ་ལྟར་ན་ཁྱེད་རང་ལའང་མི་འཐད་པར་འགྱུར་ཏེ། རྫོགས་རིམ་ཡེ་ཤེས་ཀྱི་སྐུའི་ཉེར་རྒྱུ་ནི་དབེན་གསུམ་མཐར་ཕྱིན་པའི་སྣང་གསུམ་རླུང་དང་བཅས་པའི་ཕྲ་ལུས་ཉིད་ལ་འཆད་པའི་ཕྱིར།
དེར་མ་ཟད་ཅི་ཁྱེད་ཅག་སྔགས་ཀྱི་སྐུ་དང་ཁྱད་པར་དེ་གང་ལ་འཇོག །སྒྲིབ་པ་མཐའ་དག་གིས་དག་ལ་དག་གིས་འབྱེད་དམ། འོད་གསལ་གྱི་དག་པར་སྦྱང་བར་བྱེད་དགོས་མི་དགོས་ཀྱིས་འབྱེད་དམ། མངོན་སུམ་དུ་འཆར་རུང་མི་འཆར་རུང་གིས་འབྱེད། དང་པོ་ལྟར་རོ་ཞེ་ན། མི་འཐད་དེ། རྫོགས་རིམ་ཡེ་ཤེས་ཀྱི་སྐུ་ནི་སྒྱུ་ལུས་རྫོགས་པའི་རིམ་པ་མོས་སྤྱོད་ཀྱི་ས་ནས་གྲུབ་པར་ཁྱེད་ཅག་ཀྱང་བརྗོད་པའི་ཕྱིར་དེས་སྒྲིབ་པ་མཐའ་དག་སྤང་བར་འདོད་ནུས་སམ།
གཉིས་པ་ལྟར་ན་མི་འཐད་དེ།
ཀུན་རྫོབ་བསྐྱེད་རྫོགས་ཀྱི་ལྷའི་སྐུ་གཉིས་ཀར་ཡང་དོན་དམ་འོད་གསལ་གྱི་བྱང་ཆུབ་པར་ལ་བཟླ་དགོས་པར་བཤད་པ་ལ་གཉིས་ཀར་མཚུངས་པའི་ཕྱིར།
གསུམ་པ་ལྟར་ནའང་མི་འཐད་དེ།
བསྐྱེད་རིམ་གྱི་མངོན་སུམ་དུ་འཆར་མི་རུང་བ་ཁྱེད་རང་གི་འདོད་པས་བརྟགས་པ་ལས་མ་གཏོགས། བསྐྱེད་རིམ་གྱི་སྐུ་མངོན་སུམ་དུ་སྣང་དུ་མི་རུང་བར་བཤད་པའི་རྒྱུད་རྒྱ་གཞུང་གི་ཡི་གེ་ན་གཅིག་ཀྱང་སྟོན་རྒྱུ་མེད་པའི་ཕྱིར།
འདིར་ཙོང་ཁ་པ་ཆེན་པོ་ཤིན་ཏུ་རྣལ་འབྱོར་ཉེ་སྒྲུབ་ཀྱི་ཡན་ལག་ཏུ་འཆད་ཀྱང་མི་འཐད་དེ། གྲུབ་མཆོག་ལ་ཞེས་པ་མན་ཆད་སྒྲུབ་པའི་ཡན་ལག་ཏུ་གསུངས་པའི་ཕྱིར་དང༌། གྲུབ་པ་དང་སྒྲུབ་པ་ནི་བསྐྱེད་ཟིན་པས་འདས་པའི་དོན་ཅན་ཡིན་ལ། ཉེར་སྒྲུབ་ནི་མ་འོངས་པར་བསྐྱེད་བྱ་སྐྱེད་བྱེད་ཀྱི་དོན་ཅན་དུ་བཤད་པའི་ཕྱིར། སྒྲོན་གསལ་ལས། ཤིན་ཏུ་རྣལ་འབྱོར་ཉེར་སྒྲུབ་ལྟར་གསུངས་པ་ནི་ཉེར་སྒྲུབ་དང༌། སྒྲུབ་པ་གཉིས་ཀའི་མདོ་ཙམ་གྱི་ཆིངས་སུ་གསུངས་པ་ལས་སྒྲུབ་པ་ཁོ་ན་ལ་སྦྱར་ཏེ་མ་གསུངས་པའི་ཕྱིར་ཏེ། དེར་ཉེར་སྒྲུབ་དང་རྗེས་སུ་རྣལ་འབྱོར་ལ་དེ་ཉིད་གསུམ་དང་སྦྱར་ཏེ་བཤད་པས་གསལ་བར་བྱས་པའི་ཕྱིར། འདིའི་རྣལ་འབྱོར་བཞི་དང་མ་རྒྱུད་དང་དགྲ་ནག་རྣམས་ལས་གསུངས་པ་དང་མི་འདྲ་བའི་ཁྱད་པར་ཡོད་པ་འོག་ནས་ཀྱང་འཆད་དོ། །གསུམ་པ་སྒྲུབ་པ་ནི། རྒྱུད་ལས།
སྔགས་ཀྱི་བདག་པོ་སྒོམ་པ་ཡི། །
སྒྲུབ་པའི་ཚེ་ནི་བསྐུལ་བར་གསུངས། །
ཞེས་འབྱུང་ལ། སྔགས་ཀྱི་བདག་པོ་ནི་ཕུང་ཁམས་སྐྱེ་མཆེད་ཀྱིས་བསྡུས་པའི་རྟེན་དང་བརྟེན་པར་བཅས་པ་སྤྲུལ་སྐུ་རྡོ་རྗེ་འཆང་དུ་བསྐྱེད་པ་སྟེ་བསྐུལ་བའོ། །འདི་ལའང་སྤྲུལ་སྐུར་བསྒྱུར་པ་དང༌། ཕུང་ཁམས་སྐྱེ་མཆེད་བྱིན་གྱིས་རླབས་པའི་དེ་ཉིད་གཉིས་ཀྱི་སྒྲུབ་པ་དང་ཤིན་ཏུ་རྣལ་འབྱོར་བསྟན་ནས་བཞི་པ་སྒྲུབ་པ་ཆེན་པོའི་རྣལ་འབྱོར་ཆེན་པོ་ནི། རྒྱུད་ལས།
སྒྲུབ་པ་ཆེན་པོ་བྱེད་པའི་ཚེ། །
རང་སྔགས་རྡོ་རྗེ་ཅན་གྱི་གཟུགས། །
དབུ་རྒྱན་ལ་ནི་བདག་པོ་བསམ། །
ཡེ་ཤེས་རྡོ་རྗེ་འགྲུབ་པར་འགྱུར། །
ཞེས་པ་སྟེ། རང་སྔགས་ཀྱི་སྐུ་གསུང་ཐུགས་བྱིན་གྱིས་བརླབས་པའི་སྔགས་དང་རྩ་བའི་སྔགས་ལ་སོགས་པ་སྔགས་རྣམས་དང༌། རྡོ་རྗེ་ཅན་ནི་སྐུ་རྡོ་རྗེ་ལ་སོགས་པ་དང༌། གཟུགས་ནི་དེའི་གཟུགས་ཀྱི་བྱིན་གྱིས་བརླབས་ནས་སེམས་དཔའམ་གསུམ་སྒོམ་པ་དང༌། སྐྱེ་མཆེད་བྱིན་གྱིས་རླབས་པ་རྡོར་པད་འདུ་བྱ་བ། རྗེས་ཆགས་སོགས་ནས་མཆོད་པ་ཡན་དུ་དང་པོའམ་སྦྱོར་བ་ཞེས་བརྗོད་ལ། དེ་ཡན་དུ་རྣལ་འབྱོར་ཆེན་པོ་ཡན་གྱི་རྣལ་འབྱོར་བཞི་རྫོགས་སོ། །
དེ་ནས་དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་གཉིས་ནི། རྣལ་འབྱོར་ཆེན་པོར་མ་འདུས་ཀྱང་སྒྲུབ་ཆེན་དུ་འདུས་ཏེ། བསྙེན་སྒྲུབ་ཀྱི་འཇོག་ཚུལ་ལ་མི་མཐུན་པ་ཅུང་ཟད་ཡོད་ཀྱང་འདིར་བསྐྱེད་རིམ་ཡོངས་རྫོགས་ལ་བསྙེན་སྒྲུབ་ཡན་ལག་བཞིས་རྫོགས་དགོས་པར་བཤད་པའི་ཕྱིར། དེས་ན་སྒྲུབ་པ་ཆེན་པོ་རྒྱལ་མཆོག་ཕྱི་མ་འདི་གཉིས་ཀྱི་གཞན་དོན་ཕུན་ཚོགས་སྒྲུབ་བྱེད་ཀྱི་སངས་རྒྱས་ཀྱི་སྐུ་དངོས་སྒྲུབ་པར་བྱེད་པ་ཡིན་ཏེ། རྟེན་དང་བརྟེན་པར་བཅས་པའི་དཀྱིལ་འཁོར་པ་མངལ་ནས་འབྱིན་ཏེ་སྐྱེ་སྲིད་ཡོངས་སུ་རྫོགས་པར་སྦྱང་བའི་བྱ་བ་འདི་ཉིད་ཀྱི་བྱེད་པའི་ཕྱིར། རྣམ་བཞག་རིམ་པར། སྒྲུབ་ཐབས་ལས་གསུངས་པའི་དབང་པོ་གཉིས་མཉམ་པར་སྦྱོར་བར་བྱ་སྟེ། སྔོན་དུ་གསུངས་པའི་གཞལ་ཡས་ཁང་སྒྲུབ་ལ། ཞེས་སོགས་ཀྱི་མངལ་འབྱིན་ནས་བརྩམས་ཏེ་རྒྱས་པར་གསུངས་པ་ལས་རྒྱལ་མཆོག་ཕྱི་མ་ལས་རྒྱལ་མཆོག་ལ་གདོང་གི་སྣ་རྩེར་ཡོངས་སུ་རྫོགས་པའི་དཀྱིལ་འཁོར་ཕྲ་མོ་སྒོམ་སྟེ། རྒྱུད་ལས།
ལྷ་ནི་སུམ་ཅུ་གཉིས་རང་བཞིན། །
དཀྱིལ་འཁོར་ཐམས་ཅད་བསྐྱེད་ནས་ནི། །
འཁོར་ལོའི་དབུས་སུ་གནས་གྱུར་ནས། །
དེ་ནས་ཕྲ་མོའི་རྣལ་འབྱོར་བརྩམ། །
ཞེས་དང༌། མདོར་བྱས་ལས།
སྣ་ཡི་རྩེ་མོར་ཡུངས་ཀར་ཙམ། །
འགྲོ་དང་མི་འགྲོ་ཡུངས་ཀར་ལ། །
གསང་བའི་སྔགས་ཀྱིས་བརྟག་པ་ཡི། །
ཡེ་ཤེས་མཆོག་ནི་བསྒོམ་པར་བྱ། །
ཞེས་དཀྱིལ་འཁོར་ཕྲ་མོ་སྒོམ་པ་ཕྲ་མོའི་དེ་ཉིད་དང་མཚན་མ་ཕྲ་མོ་སྒོམ་པའི་དེ་ཉིད་ནི། ཇི་སྐད་དུ།
རིན་ཆེན་ཁ་དོག་སྣ་ལྔ་པ། །
ཡུངས་ཀར་གྱི་ནི་འབྲུ་ཚོད་ཙམ། །
སྣ་ཡི་རྩེ་མོར་ནན་ཏན་དུ། །
རྣལ་འབྱོར་རིག་པས་རྟག་ཏུ་སྒོམ། །
རིན་ཆེན་བརྟན་པར་གྱུར་ནས་སྤྲོ། །
བརྟན་པར་མི་འགྱུར་དེ་མི་སྤྲོ། །
སངས་རྒྱས་འབར་བའི་འོད་མཉམ་པ། །
རབ་མཆོག་སྤྲིན་ནི་སྤྲོ་བར་བྱ། །
ཞེས་གསུངས་ཏེ། དཀྱིལ་འཁོར་དང་མཚན་མ་ཕྲ་མོ་སྒོམ་པའི་དེ་ཉིད་གཉིས་ནི་རེག་མཐོང་གི་མཚན་མ་རྙེད་ནས་སྤྲོ་བསྡུ་བྱ་སྟེ། བསྐྱེད་རིམ་ལ་བརྟན་པ་ཐོབ་པའི་རྩལ་སྦྱང་བའི་ཆེད་ཡིན་པའི་ཕྱིར། དེའི་དང་པོར་རགས་པ་དང༌། ཕྱི་ནས་ཕྲ་བ་དང༌། སྤྲོ་བསྡུ་བྱང་ནས་མཐར་ཕྱིན་པ་ན། རགས་ཕྲ་གཉིས་ཀའང་དྲན་པ་ཙམ་གྱི་སྤྲོ་བ་དང༌། སྡུད་པའི་གསལ་སྣང་ཐོབ་པར་འགྱུར་རོ། །དེ་ནས་ཐིག་ལེ་ཕྲ་མོའི་དེ་ཉིད་ནི། སྒྲོན་གསལ་ལས།
ཅེས་བྱ་བ་ལ་སོགས་པས། བྱང་ཆུབ་ཀྱི་སེམས་སྤྲོ་བ་ལས་སྐྱེས་པའི་བུ་དང་ཚ་བོ་ལ་སོགས་པའི་ཚུལ་གྱིས་བྱུང་ནས་དཀྱིལ་འཁོར་སྟོན་དགོས་པའི་ཕྱིར། སྙོམས་པར་འཇུག་པ་ནའང་ལྷའི་ཁ་དོག་དང་མཐུན་པའི་ཐིག་ལེ་དང་དེ་ལས་ལྷ་སྤྲོ་བསྡུ་བྱ་བར་བསྟན་ཏོ། །དེ་ནས་རྡོར་བཟླས་དང༌། ངག་བཟླས་དང༌། འཆི་སྲིད་སྦྱོང་ཆེད་དོན་དམ་པ་མ་ཞུགས་པ་དང༌། སླར་ཡང་སྐྱེ་སྲིད་ལེན་པ་སྦྱོང་བྱེད་དུ་བསྐུལ་བ་ལས་བཞེངས་ནས་འདོད་ཡོན་ལ་ལོངས་སྤྱོད་པ་སོགས་སྦྱོང་བྱེད་མཆོད་པ་དང་བསྟོད་པ་སོགས་འབྱུང་བ་ནི། རྒྱལ་བའི་དབང་པོ་ཆོས་གྲགས་རྒྱ་མཚོས་མཛད་པའི་མངོན་པར་རྟོགས་པ་ལས་འབྱུང་བ་ལྟར་གོ་སླའོ། །
འདིར་རྒྱལ་མཆོག་དང༌། ལས་རྒྱལ་མཆོག་གཉིས་སྒྲུབ་པ་ཆེན་པོར་གཏོགས་ལ། རྣལ་འབྱོར་ཆེན་པོར་མི་གཏོགས་པའི་རྒྱུ་མཚན་གཞན་ཡང༌། རྒྱལ་མཆོག་དང་པོ་དེར་མི་གཏོགས་པ་ནི། སྒྲོན་གསལ་ལས། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་རྣམས་གཞན་དོན་ཆེན་པོ་སྒྲུབ་པས་སྒྲུབ་པ་ཆེན་པོ་སྟེ། ཞེས་གསུངས་ལ། ལས་རྒྱལ་མཆོག་དེར་མི་གཏོགས། རྣལ་འབྱོར་ཆེན་པོ་ཡན་ཆད་དང་རྣལ་འབྱོར་གྱི་ཏིང་ངེ་འཛིན་དུ་བཤད་ནས། ཕྱི་མ་དཀྱིལ་འཁོར་དང་ལས་ཀྱི་ཏིང་ངེ་འཛིན་གཉིས་སྟེ། ཏིང་ངེ་འཛིན་གསུམ་དང༌། རྣལ་འབྱོར་སྔ་མ་བཞིའི་རྗེས་སུ་རྒྱལ་མཆོག་ཕྱི་མ་གཉིས་བསྣན་པས་རྣལ་འབྱོར་དྲུག་གི་ཡན་ལག་བསྟན་པར་བྱས་པའི་ཕྱིར་རྣལ་འབྱོར་ཕྱི་མ་དག་རྣལ་འབྱོར་སྔ་མར་བསྡུས་ནས་ཡན་ལག་དྲུག་ཡོངས་སུ་རྫོགས་པར་མི་འགྱུར་བའི་ཕྱིར། ཚུལ་འདི་ནི་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱི་ལུགས་ལྟར་བརྗོད་པ་ཡིན་ལ།
སློབ་དཔོན་ཆེན་པོ་ཡེ་ཤེས་ཞབས་ཀྱི་བཞེད་པ་ལྟར་ན། གཙོ་བོ་ཡབ་ཡུམ་དཀྱིལ་འཁོར་རྒྱལ་མཆོག་གི་ལྷ་རྣམས་ལ་རིམ་པ་ལྟར་རེ་རེ་ཞིང་བསྙེན་སྒྲུབ་ཡན་ལག་བཞི་བཞི་སྦྱོར་ཞིང༌། དེ་དག་ཀྱང་ཆེ་ཆུང་གི་དབྱེ་བས་ཕྱེ་བར་མཛད་དེ། དང་པོར་ཆུང་བ་ནི། གཙོ་བོ་ལ་མཚོན་ན། མི་བསྐྱོད་རྡོ་རྗེ་གཙོ་བོར་གྱུར་པའི་ལྷ་བཅུ་དགུ་སྤྱན་དྲངས་ནས་སླར་འཇམ་དཔལ་རྡོ་རྗེ་གཙོ་བོར་གྱུར་པའི་ལྷར་གྱུར་པ་ནི་བསྙེན་པ། ཞུ་བ་གླུས་བསྐུལ་ལས་བཞེངས་པ་དང༌། སྐྱེ་མཆེད་བྱིན་གྱིས་རླབས་པ་ཉེར་སྒྲུབ། སྐྱེ་མཆེད་ཀྱི་ལྷ་སྤྲོ་བསྡུ་བྱ་བ་སྒྲུབ་པ། དབང་བསྐུར་བ་སྒྲུབ་པ་ཆེན་པོ། ཆེན་པོའི་དབང་དུ་བྱས་ནས་མངལ་འབྱིན་བྱས་ཏེ། དམ་ཚིག་པ་བསྐྱེད་པ་བསྙེན་པ། སྐྱེ་མཆེད་བྱིན་གྱིས་རླབས་པ་ཉེ་སྒྲུབ། སྐུ་གསུང་ཐུགས་བྱིན་གྱིས་རླབས་ནས་ཡེ་ཤེས་པ་གཞུགས་པ་སྒྲུབ་པ། དབང་བསྐུར་བ་སྒྲུབ་པ་ཆེན་པོ་ཞེས་བརྗོད་ལ།
སློབ་དཔོན་དམན་པའི་ཞབས་ཀྱིས། དཀྱིལ་འཁོར་སྤྱི་ཙམ་གྱི་དབང་དུ་མཛད་ནས། སྲིད་ཞིར་མི་གནས་པ་ལ་ཉེ་བར་བསྙེན་པ། སྒྲུབ་པ་ལ་ཉེ་བས་ཉེར་སྒྲུབ། སྒོ་གསུམ་སྐུ་གསུམ་དུ་སྒྲུབ་པ་སྒྲུབ་པ། བྱིན་གྱིས་བརླབས་པས་ཁམས་གསུམ་གྱི་ཆོས་ཀྱི་རྒྱལ་པོར་དབང་བསྐུར་བ་སྒྲུབ་ཆེན་གྱི་རྣམ་པར་བཞག་པར་ཡང་མཛད་དོ། །ཡང་གཤེད་སྐོར་ལས་འདི་ལྟར་འབྱུང་སྟེ། དགྲ་ནག་གི་རྒྱུད་ལས།
དང་པོར་སྒོམ་པ་རྣལ་འབྱོར་ཏེ། །
གཉིས་པ་རྗེས་སུ་རྣལ་འབྱོར་ཡིན། །
གསུམ་པ་ཤིན་ཏུ་རྣལ་འབྱོར་ཏེ། །
བཞི་པ་རྣལ་འབྱོར་ཆེན་པོའོ། །
ཞེས་དང༌།
རྡོ་རྗེ་སེམས་དཔའ་རྫོགས་པ་ནི། །
རྣལ་འབྱོར་ཡིན་པར་འདི་ལྟར་འདོད། །
དེ་ཡི་རྒྱུ་མཐུན་ལྷ་ཡི་སྐུ། །
རྗེས་ཀྱི་རྣལ་འབྱོར་ཡིན་པར་གྲགས། །
འཁོར་ལོ་ཐམས་ཅད་ཡོངས་རྫོགས་པ། །
ཤིན་ཏུ་རྣལ་འབྱོར་ཡིན་པར་འདོད། །
སྐུ་དང་གསུང་དང་ཐུགས་རྣམས་དང༌། །
ལྷ་ཡི་མིག་སོགས་བྱིན་རླབས་དང༌། །
ཡེ་ཤེས་འཁོར་ལོ་གཞུག་པ་དང༌། །
མཆོད་དང་བསྟོད་པ་ཆེན་པོ་ནི། །
རྣལ་འབྱོར་ཆེན་པོ་ཞེས་བྱའོ། །
ཞེས་གསུངས་པའི་དོན་ནི། རྣལ་འབྱོར་ནི་ཐབས་ཤེས་དབྱེར་མེད་དུ་སྦྱོར་བ་ཡིན་ལ། སྐབས་འདིར་ཐབས་ཤེས་དབྱེར་མེད་ཀྱི་མངོན་བྱང་ལྔ་ལས་རྒྱུ་རྡོ་རྗེ་སེམས་དཔའ་རྫོགས་པའོ། །རྗེས་སུ་རྣལ་འབྱོར་ནི་དེའི་རྒྱུ་མཐུན་གྱི་སྐུ་སྟེ། སྔ་མ་དང་ཁ་དོག་ཙམ་ལས་གཞན་དེ་དང་འདྲ་བའི་རྡོ་རྗེ་སེམས་དཔའ་བསྐྱེད་པའོ། །ཤིན་ཏུ་རྣལ་འབྱོར་གི་འཁོར་གྱི་ལྷ་སྤྲོ་བ་དང་བསྐྱེད་པ་ཐམས་ཅད་ཡོངས་སུ་རྫོགས་པའོ། །རྣལ་འབྱོར་ཆེན་པོ་ནི། དེ་ནས་སྐུ་གསུང་ཐུགས་བྱིན་གྱིས་རླབས་པ་ནས་བཟུང་དམ་ཚིག་བསྡུ་བའི་བར་གྱི་ཆོ་ག་རྣམས་སོ། །གཤེད་སྐོར་གྱི་སྒྲུབ་ཐབས་འདིར་སློབ་དཔོན་གཞོན་ནུ་ཟླ་བས། ཚོགས་ཞིང་ནས་རྡོ་རྗེ་འཆང་ཆེན་བསྐྱེད་པ་ཡན་གྱི་རྣལ་འབྱོར་གྱི་ཡན་ལག་ཏུ་འཇོག་ཀྱང༌། སློབ་དཔོན་དཔལ་འཛིན་གྱིས་ནི། ཚོགས་ཞིང་སོགས་སྔོན་དུ་འགྲོ་བ་རྣམས་རྣལ་འབྱོར་བཞིའི་ཁོངས་སུ་མ་འདུས་པར་མཛད་དོ། །ཀྱེ་རྡོར་ལ་སོགས་པར་ནི། རྣལ་འབྱོར་བཞི་ལས་རྗེས་སུ་རྣལ་འབྱོར་གྱི་སྔགས་ཤིན་ཏུ་རྣལ་འབྱོར་བཞག་སྟེ། རྒྱུ་རྡོ་རྗེ་འཛིན་པ་རྣལ་འབྱོར་གྱི་དོན་ཅན་དུ་བཤད་ནས། དེའི་རྗེས་སུ་འཁོར་བསྐྱེད་པ་ཤིན་ཏུ་རྣལ་འབྱོར་བསྟན་ཏེ། དེའི་རྗེས་ནས་འབྲས་བུ་རྡོ་རྗེ་འཛིན་པ་རྗེས་ཀྱི་རྣལ་འབྱོར་བསྟན་པར་མཛད་པའང་ཞར་ལ་འོངས་པའོ། །
གཉིས་པ་མ་རྒྱུད་ལས་གསུངས་པའི་ཚུལ་ལ་གཉིས། ཡན་ལག་བཞི་དང༌། དྲུག་ཏུ་བྱ་བའི་རྣལ་འབྱོར་རོ། །དང་པོ་༼ཡན་ལག་བཞི་༽ནི།
དང་པོར་སྟོང་ཉིད་བྱང་ཆུབ་སྟེ། །
གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་བརྙན་རྫོགས། །
བཞི་པ་ལ་ནི་ཡིག་འབྲུ་འགོད། །
ཅེས་གསུངས་པས། མ་དག་སྣོད་བཅུད་སྟོང་པར་སྦྱང་བ་སྟོང་པ་ཉིད་ལས་བྱང་ཆུབ་པའི་ཡན་ལག །ཉི་ཟླ་ཕྱག་མཚན་དོན་བསྐྱེད་པ་སོགས་ས་བོན་བསྡུ་བའི་ཡན་ལག་རྒྱུ་དང་འབྲས་བུ་རྡོ་རྗེ་འཆང་དང༌། འཁོར་གྱི་ལྷ་བསྐྱེད་པ་ཡན་ཆད་ཀྱི་གཟུགས་བརྙན་རྫོགས་པའི་ཡན་ལག །སྐྱེ་མཆེད་བྱིན་གྱིས་རླབས་པ་ནས་བཟླས་པའི་བར་ཡིག་འབྲུ་འགོད་པའི་ཡན་ལག་གོ །དེ་ལྟར་འཇོག་པ་ནི་སྐུ་གསུང་ཐུགས་སྙིང་པོ་ཀྱེའི་རྡོ་རྗེ་བཞི་དོན་གྱི་སྒྲུབ་པར་བྱེད་པའི་ཡན་ལག་ལས་བརྩམས་ཏེ་དེར་འཇོག་པ་ཡིན། སྟོང་ཉིད་སྒོམ་པ་ཐུགས་རྡོ་རྗེའི་ཡན་ལག །ས་བོན་བསྡུ་བ་གསུང་རྡོ་རྗེའི་ཡན་ལག །གཟུགས་བརྙན་རྫོགས་པ་སྐུ་རྡོ་རྗེའི་ཡན་ལག །ཡིག་འབྲུ་དགོད་པ་སྙིང་པོ་རྡོ་རྗེའི་ཡན་ལག་གོ །
གཉིས་པ་ཡན་ལག་དྲུག་ཏུ་གསུངས་པའི་ཚུལ་ནི། མགུར་ལས།
ཆོས་ཀྱི་འབྱུང་གནས་རྣམ་པར་སྒོམ། །
དེ་ལས་སངས་རྒྱས་གནས་སམ་སྟེ། །
ཞེས་དང༌། ཇི་སྐད་དུ།
སངས་རྒྱས་གནས་བཞི་རྫོགས་བྱས་ལ། །
ཀུན་ཏུ་བཟང་པོ་བདེན་པའི་དངོས། །
རྣམ་པ་ལྔ་པོ་བསྒོམ་བྱས་ཏེ། །
རང་གི་ལྷག་པའི་ལྷ་བསྒྲུབ་བྱ། །
དེ་བཞིན་དཀྱིལ་འཁོར་རྣམ་བཀོད་ལ། །
མཆོད་བསྟོད་བདུད་རྩི་ལ་སོགས་པར། །
རིམ་པའི་ཡེ་ཤེས་བསྒོམ་བྱས་ནས། །
ཡན་ལག་དྲུག་གི་སྦྱོར་བར་འདོད། །ཅེས་དང༌།
རྣམ་པ་ལྔ་པོ་བསྒོམ་པར་བྱ། །
དང་པོར་སྐྱེས་བུ་བསམ་དེ་ནས། །
མཁའ་འགྲོ་མ་ཡི་འཁོར་ལོ་སྤྲོ། །
དྲི་ཟ་རབ་ཏུ་ཞུགས་པ་ནི། །
ལྷུང་ཞེས་ཞུ་བ་རྗེས་དྲན་པ། །
མཚམས་ཀྱི་ལྷ་མོ་རྣམས་ཀྱིས་བསྐུལ། །
བསྐུལ་ནས་འཁོར་ལོར་འདྲེན་པ་ནི། །
མིག་ལ་སོགས་ལ་གཏི་མུག་སོགས། །
རྡོ་རྗེ་གསུམ་པོ་གནས་གསུམ་འགོད། །
དེ་ནས་རྡོ་རྗེ་རྗེས་ཆགས་ཏེ། །
ཡེ་ཤེས་དངོས་པོ་རབ་བཅུག་ལ། །
རིག་མ་བརྒྱད་རྣམས་ཀྱིས་དབང་བསྐུར། །
བདུད་རྩི་ཡང་ནི་མྱང་བྱ་ཞིང༌། །
ལྷ་མོ་བརྒྱད་རྣམས་ཀྱིས་མཆོད་ཉིད། །
འཁོར་ལོ་འདྲེན་པ་ལ་བསྟོད་བྱ། །
ཞེས་གསུངས་པའི་དོན་རགས་པར་བརྗོད་ན། རིགས་དྲུག་གི་རང་བཞིན་ཡན་ལག་དྲུག་ལས། རྟེན་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི་དང་པོ་སྟེ། སྣང་མཛད་ནི་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་ཡིན་པའི་ཕྱིར་གཞལ་ཡས་ཁང་ཡང་དེའི་ངོ་བོ་ཉིད་དུ་བཞག་གོ །
གཉིས་པ་རྗེས་ཆགས་རྡོ་རྗེ་སེམས་དཔའི་ཡན་ལག་ནི།
རྣམ་པ་ལྔས་མངོན་པར་བྱང་ཆུབ་པའི་སྒོ་ནས་དང་པོའི་སྐྱེས་བུ་སྟེ་སྐུ་རྫོགས་པར་བསྒོམས་ནས་མཁའ་འགྲོ་མའི་འཁོར་ལོ་སྤྲོ་ཞིང་དྲི་ཟ་བར་དོའི་རྣམ་ཤེས་བཀུག་ནས་ཞུགས་པའི་རྐྱེན་གྱི་རྗེས་སུ་ཆགས་པའི་མེས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ། ལྷ་མོས་བསྐུལ་ནས་བཞེངས་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་དང༌། རྗེས་སུ་ཆགས་པའི་སྒྲས་ཡེ་ཤེས་པ་བཅུག་པའི་བར་སྟེ། རྒྱུད་སྡེ་གཞན་ལྟར་ན་དཀྱིལ་འཁོར་རྒྱལ་མཆོག་གི་དོན་ཏེ། འདི་ལྟར་གཙོ་འཁོར་ཐམས་ཅད་བསྐྱེད་པ་ནི་གཙོ་བོའི་མཐུ་ལས་འབྱུང་བ་ཉིད་ཀྱི་ཕྱིར་དཀྱིལ་འཁོར་གྱི་བདག་པོ་རྡོ་རྗེ་སེམས་དཔའི་ཡིན་པའི་དབང་དུ་བྱས་པའོ། །
གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི་།
ཕྱིར་དཀྱིལ་འཁོར་ལ་རིགས་ལྔ་ཅར་གྱི་དབང་བསྐུར་བ་ཡོད་ཀྱང༌། གཙོ་བོར་གྱུར་པའི་དབང་དུ་ནི་ཆུ་དབང་ཡིན་ལ། དེ་མི་བསྐྱོད་པའི་ངོ་བོ་ཡིན་པ་དང༌། རིགས་ཐམས་ཅད་ཀྱི་གཙོ་བོ་ཡང་དེ་ཉིད་ཡིན་པས། དཀྱིལ་འཁོར་གྱི་གཙོ་བོ་ཡང་རྡོ་རྗེའི་རིགས་ཡིན་ལ། དེའི་རིགས་བདག་ཀྱང་དེ་ཡིན་པའི་ཕྱིར། དབང་ནི་མི་བསྐྱོད་པའི་ཡན་ལག་ཏུ་བཞག་གོ །
བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ཏུ་འཇོག་པ་ནི།
དེ་གསུང་རྡོ་རྗེའི་ངོ་བོ་ཡིན་ལ། དེའི་གནས་མགྲིན་པ་ཡིན་ལ། དེ་མཆོད་པའི་དགོས་པ་ཡོད་པའི་ཕྱིར་དང༌། བདུད་རྩི་ཡང་གནས་དེར་མྱོང་དགོས་པ་ཡིན་པའི་ཕྱིར་དང༌། འོད་དཔག་མེད་ནི་འདོད་ཆགས་རྣམ་པར་དག་པའི་ཕྱིར་བདུད་རྩི་མྱོང་བའི་བདེ་བ་ལ་ལྷག་པར་ཆགས་པ་དགྱེས་པར་འགྱུར་བའི་ཕྱིར་མཆོད་པ་འོད་དཔག་མེད་ཀྱི་ཡན་ལག་ཏུ་བཞག་གོ །
ལྔ་པ་མཆོད་པ་དོན་གྲུབ་ཀྱི་ཡན་ལག་ནི།
དེ་ལས་ཀྱི་རིགས་ཡིན་པའི་ཕྱིར་སེམས་ཅན་གྱི་དོན་དུ་སངས་རྒྱས་ལ་མཆོད་པས་གཞན་དོན་གྱི་འཕྲིན་ལས་ལ་དབང་བྱེད་པའི་ཕྱིར་མཆོད་པ་དོན་གྲུབ་ཀྱི་ཡན་ལག་ཏུ་བཞག་གོ །
དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི།
དེ་ང་རྒྱལ་དག་པའི་ངོ་བོ་ཉིད་ཡིན་པའི་ཕྱིར། ཡོན་ཏན་བརྗོད་པར་བྱེད་པ་ཡིན་ལ། བསྟོད་པ་ནི་དེའི་ངོ་བོར་གནས་པའི་ཕྱིར་བསྟོད་པ་རིན་འབྱུང་གི་ཡན་ལག་ཏུ་བཞག་གོ །གཞན་ལྷག་མ་བཟླས་པ་སོགས་ཀྱང་རིགས་དྲུག་ཐ་དད་ཀྱི་ཡན་ལག་ཏུ་འགྱུར་ཏེ། ཞི་བའི་བཟླས་པ་སྣང་མཛད་དང༌། དབང་སྣང་མཐའ་དང༌། རྒྱས་པ་རིན་འབྱུང་དང༌། དྲག་པོ་མི་བསྐྱོད་པ། དོན་གྲུབ་ལས་ཐམས་ཅད་པ་སྟེ། ཕྱི་མ་འདི་གཉིས་བཟློག་པའི་ལུགས་ཀྱང་ཡོད་དོ། །
འདིར་ཙོང་ཁ་པ་ཆེན་པོས། བཟླས་པ་ཐམས་ཅད་རྡོར་སེམས་ཀྱི་ཡན་ལག་ཁོ་ནར་བགྲང་བ་ནི་མི་འཐད་དེ། བཤད་མ་ཐག་པ་དང་མཐུན་པའི་རིགས་ཐ་དད་ཀྱི་བཟླས་པ་སོ་སོར་ཡོད་པའི་ཕྱིར་ཅི་སྟེ་རྡོར་སེམས་རིགས་ཐམས་ཅད་ཀྱི་བདག་པོ་ཡིན་པའི་ཕྱིར། དེ་ལྟར་འཐད་སྙམ་ནའང་མི་རིགས་ཏེ། དེ་ལྟ་ན་ཡན་ལག་གཞན་ཐམས་ཅད་ཀྱང་རྗེས་ཆགས་ཁོ་ནའི་ཡན་ལག་ཏུ་འགྱུར་བའི་ཕྱིར་ཏེ། རྗེས་སུ་ཆགས་པ་རྡོ་རྗེ་སེམས་དཔའམ་ནི་རིགས་ཐམས་ཅད་ཀྱི་བདག་པོ་ཡིན་པའི་ཕྱིར་རོ། །གནད་འདི་ཉིད་ཀྱི་ཕྱིར། རང་བྱུང་རྒྱལ་བ་མཆོག་གིས། བརྟག་པ་གཉིས་པའི་འགྲེལ་པར། དབང་པོ་རྟུལ་འབྲིང་རབ་ཀྱི་དབྱེ་བས་མངལ་སྐྱེས། སྒོང་སྐྱེས། རྫུས་སྐྱེས་སྦྱོང་བའི་ཆེད་ཀྱི་མངོན་བྱང་ལྔ་དང༌། རྡོ་རྗེ་གསུམ་དང༌། ས་བོན་གསུམ་ཙམ་ལས་བསྐྱེད་པ་སོགས་བསྐྱེད་རིམ་གྱི་ཆོ་གའི་ཆིངས་རྒྱས་བསྡུས་ཅི་རིགས་པར་ཡོད་པ་ལས། དེ་དག་གི་རྒྱས་པ་རྣམས་མ་འབྱོར་ཡང་གུར་ལས། གསུངས་པའི་རིགས་དྲུག་གི་སྔགས་ཀྱི་ང་རྒྱལ་དང་བྱིན་བརླབས་ཡོངས་སུ་མ་རྫོགས་ན། ཆོ་ག་རྫོགས་པར་འགྱུར་བ་མ་ཡིན་ཞེས་དཔལ་ནཱ་རོ་པའི་དགོངས་པར་གནས་ཞེས་གསུངས་སོ། །དེས་ན་མགུར་ལས་གསུངས་པའི་ཆིངས་འདི་ཉིད་ཀྱི་བདེ་མཆོག་སོགས་མ་རྒྱུད་རྣམས་ལའང་ཤེས་པར་བྱའོ། །
གསུམ་པ་དུས་ཀྱི་འཁོར་ལོ་ལས་ཇི་ལྟར་གསུངས་པའི་ཚུལ་ལ་བཞི། དབང་བདུན་ལ་གནས་པས་ཉམས་སུ་ལེན་ཚུལ་དང༌། འཇིག་རྟེན་པའི་བཞི་མན་ཆད་ལ་གནས་པའི་ཉམས་སུ་ལེན་ཚུལ་དང༌། དེ་དག་གི་འབྲས་བུ་གང་འགྲུབ་པ་དང༌། ཞར་བྱུང་ལུས་ཀྱི་དཀྱིལ་འཁོར་བཤད་པའོ། །དང་པོ་ལ་༼དབང་བདུན་ལ་གནས་པས་ཉམས་སུ་ལེན་ཚུལ་༽གཉིས། ཐུན་མོང་གི་དངོས་གྲུབ་དོན་དུ་གཉེར་བ་དང༌། མཆོག་གི་དངོས་གྲུབ་དོན་དུ་གཉེར་བའོ། །དང་པོ་༼ཐུན་མོང་གི་དངོས་གྲུབ་དོན་དུ་གཉེར་བ་༽ནི།
སྤྱིར་དུས་ཀྱི་འཁོར་ལོའི་བསྐྱེད་རིམ་གྱི་ཚུལ་འདི་གོང་དུའང་དོན་གྱི་བཤད་ཟིན་ཀྱང༌། ད་དུང་འདིར་སྐབས་སུ་བབས་པས་ཟློས་སྐྱོན་དུ་མི་འགྱུར་བས་བསྡུས་ཏེ་བཤད་པར་བྱ་ན། རྒྱུད་ལས། ཆུ་གཏེར་རྡོ་རྗེ་རྣམས་དང་སྔགས་ཀྱི་བཟླས་པ་སོགས་ཀྱིས་བསྙེན་པ་ཏེ། ཞེས་གསུངས་པས། ལུས་ངག་སེམས་ཡེ་ཤེས་ནི་ཆུ་གཏེར་ཏེ། དེ་བཞི་ལྟོས་པ་མེད་པ་བཞི་ནི་ཆུ་གཏེར་རྡོ་རྗེ་བཞི་ཡིན་ལ། དེ་ཉིད་འཁོར་བའི་ཆོས་ཀྱི་མི་ཕྱེད་པས་རྡོ་རྗེ་བཞིའང་ཡིན་པས་དེ་དག་སྒོམ་པའི་རིམ་པ་དང༌། བཟླས་པ་སོགས་ཀྱི་རྒྱལ་མཆོག་གཉིས་དང་ཕྲ་ཐིག་གཉིས་ཀྱི་སྒོ་ནས་བསྐྱེད་པའི་རིམ་པས་བསྙེན་པ་སྟེ་རྫོགས་རིམ་གྱི་བསྙེན་པར་བསམ་ལ་འཇུག་པའི་ཆེད་དོ། །
འོ་ན་མི་ཟབ་པའི་བསྐྱེད་རིམ་གྱིས་འཇིག་རྟེན་པའི་དངོས་གྲུབ་སྒྲུབ་པ་ལ་བསྐྱེད་རིམ་ཡོངས་སུ་རྫོགས་པ་དེ་བརྩམས་དགོས་སམ་ཞེ་ན། དེ་ལ་ནི་དེ་ཙམ་མི་དགོས་ཏེ། དཀྱིལ་འཁོར་རྒྱལ་མཆོག་ཉིད་ཀྱིས་གྲུབ་པའི་ཕྱིར་ཡན་ལག་ཕྱི་མ་གསུམ་དགོས་པ་མ་ཡིན་ནོ། །འོ་ན་རྒྱལ་མཆོག་དང་པོ་དེས་ཇི་ལྟར་སྒྲུབ་སྙམ་ན། རྩ་རྒྱུད་ལས།
དང་པོ་སྟོང་ཉིད་བྱང་ཆུབ་སྟེ། །
གཉིས་པ་ལ་ནི་ས་བོན་བསྡུ། །
གསུམ་པ་ལ་ནི་གཟུགས་བརྙན་རྫོགས། །
བཞི་པ་ལ་ནི་ཡིག་འབྲུ་འགོད། །
ཅེས་པ་ལྟར། ཡན་ལག་བཞི་རེ་རེའང་བཞི་བཞིར་གནས་པས་དཀྱིལ་འཁོར་རྒྱལ་མཆོག་གཅིག་པུ་ལའང་ཐིམ་རིམ་གྱིས་སྟོང་པར་སྦྱང་བ་དང་པོ། ཨཱ་ལི་ཀཱ་ལི་ས་བོན་རྣམ་གཉིས་པ། དཀྱིལ་འཁོར་གྱི་ལྷ་ཡོངས་སུ་རྫོགས་པ་གསུམ་པ། བྱིན་གྱིས་བརླབས་པ་དང་དབང་བསྐུར་བ་ནི་བཞི་པའོ། །དེ་ལྟར་ན་དབང་བསྐུར་བ་ནི་ལས་རྒྱལ་མཆོག་གི་ཡན་ལག་ཏུ་ཡོད་ཀྱང་དེ་ནི་བསྐྱེད་རིམ་ཡོངས་རྫོགས་སྒྲུབ་པའི་དབང་དུ་བྱས་པ་ཡིན་གྱི། འདིར་ནི་དཀྱིལ་འཁོར་རྒྱལ་མཆོག་ཁོ་ནས་ཐུན་མོང་གི་དངོས་གྲུབ་སྒྲུབ་པ་ན། དེའི་ཆེད་དུ་དབང་བསྐུར་དགོས་པ་ཡིན་ཏེ། དེ་ལ་བསྐུར་བ་ན་དེའི་ཆེད་ཀྱི་ལས་དེ་ལ་མི་དབང་བའི་ཕྱིར། འོ་ན་དེའི་ཆེད་དུ་ཇི་ལྟར་སྒྲུབ་ན། གནས་དབེན་པར་བྲིས་སྐུ་སོགས་མདུན་དུ་བྱས་ཏེ་མཆོད་བསྟོད་སྔོན་དུ་འགྲོ་བས་ལྷའི་གཟུགས་བརྙན་ལ་སེམས་རྩེ་གཅིག་ཏུ་བྱས་པས་ཞི་གནས་སྒྲུབ་ཅིང༌། གྲུབ་པ་ན་རང་ཡང་དེ་ལྟ་བུའི་ལྷར་བཤད་པ་ལྟ་བུའི་ཡན་ལག་བཞི་པ་བསྐྱེད་ནས། ལས་དང་མཐུན་པའི་བགྲང་ཕྲེང་བཟླས་པའི་ལས་དྲུག་ལ་འཇུག་པ་དང་ཕྱི་རོལ་གྱི་སྦྱིན་སྲེག་དང༌། རལ་གྲི་ལ་སོགས་པ་སྒྲུབ་པར་བྱེད་པའོ། །
གཉིས་པ་མཆོག་གི་དངོས་གྲུབ་དོན་དུ་གཉེར་བ་ནི།
ཞི་གནས་གྲུབ་ནས་ཆོས་བདག་མེད་པའི་ལྷག་མཐོང་ལ་སློབ་ཅིང་འཆད་འགྱུར་གྱི་རྒྱལ་མཆོག་གཉིས་ཀྱིས་བསྐྱེད་རིམ་གྲུབ་ནས། སྐུ་གསུང་ཐུགས་ཀྱི་བཟླས་པ་ལ་འཇུག་སྟེ། རྡོ་རྗེའི་བཟླས་པ་དང༌། དེ་ཉིད་རླུང་ལ་སྦྱོར་བའི་བཟླས་པ་ལེའུ་ལྔ་པ་ལས་གསུངས་པ་ལྟར་འོག་ཏུ་འཆད་དོ། །
གཉིས་པ་འཇིག་རྟེན་པའི་བཞི་པ་མན་ཆད་ལ་གནས་པས་ཉམས་སུ་ལེན་ཚུལ་ལ་གཉིས། མཉམ་པར་བཞག་པ་བསྐྱེད་རིམ་སྒོམ་པའི་ཚུལ་དང༌། རྗེས་ཐོབ་བཟླས་པ་བྱ་བའི་ཚུལ་ལོ། །དང་པོ་ལ་༼མཉམ་པར་བཞག་པ་བསྐྱེད་རིམ་སྒོམ་པའི་ཚུལ་༽གཉིས། མདོར་བསྟན་པ་དང༌། ཅུང་ཟད་རྒྱས་པར་བཤད་པའོ། །དང་པོ་༼མདོར་བསྟན་པ་༽ནི།
མཆོག་མི་འགྱུར་ལས། རྒྱུད་ཀྱི་རྒྱལ་པོ་ཐམས་ཅད་ལས་དང་པོ་བསྲུང་བའི་འཁོར་ལོ་བསྒོམ་པར་བྱའོ། །དེ་ནས་རང་གི་སྙིང་གར་ཟླ་བའི་དཀྱིལ་འཁོར་ལ་ལྷའི་ས་བོན་གྱི་ཡི་གེ་བསམ་ཞིང་རྣམ་པར་ཐར་པའི་སྒོ་ལ་སོགས་པ་བསམ་པར་བྱས་ནས། ཞེས་སོགས་གསུངས་པའི་བསྐྱེད་རིམ་ནི། འཁོར་བ་སྐྱེ་བ་ལེན་པ་དང༌། སངས་རྒྱས་ཀྱི་མཛད་པ་མཛད་པ་དང༌། དཀྱིལ་འཁོར་དུ་སློབ་མ་ལ་དབང་བསྐུར་བའི་ཚུལ་གསུམ་དང་སྦྱར་ཏེ་བསྐྱེད་པར་མཛད་ལ། དེ་ཡང་དང་པོར་བསྲུང་བའི་འཁོར་ལོ་བསྒོམ་པ་ནི། བར་སྲིད་མངལ་དུ་འཇུག་པའི་སྔ་རོལ་གྱི་ལུས་སྐྱོན་བྲལ་དང༌། དེ་བཞིན་གཤེགས་པ་རྣམས་ཀྱི་དང་པོར་ལམ་ལ་སློབ་པའི་ཚེ་དགེ་བ་བཅུ་ལ་སོགས་པའི་བསླབ་པ་ནོད་པ་དང༌། དབང་བསྐུར་བ་ན་སྔ་རོལ་དུ་ས་ཡི་ཆོ་ག་ལ་སོགས་པ་དང་ཕན་ཚུན་གཞི་ལམ་འབྲས་བུ་གསུམ་གྱི་ཕན་ཚུན་རྒྱས་བཏབ་ནས་དག་པར་ཆོས་མཚུངས་པ་ལམ་དུ་བྱེད་པ་སྟེ་སྤང་གཉེན་སྦྱོར་བའི་རྟེན་འབྲེལ་གྱི་མྱུར་ལམ་ཆེས་ཆེ་བར་གྲུབ་པའི་ཕྱིར། ཆོས་མཚུངས་འོག་མ་རྣམས་ཀྱང་འདི་ལྟར་ཤེས་པར་བྱའོ། །
དེ་ནས་རང་གི་སྙིང་གའི་ས་བོན་གྱི་འོད་ཟེར་གྱིས་སངས་རྒྱས་རྣམས་སྤྱན་དྲངས་ཤིང་མཆོད་གནས་ཡོངས་སུ་བསྔོ་བའི་བར་དང༌། བྱང་ཆུབ་ཏུ་སེམས་བསྐྱེད་པ་ནས་བརྟེན་པའི་བར་ནི་བར་སྲིད་མངལ་དུ་འཇུག་པའི་ལྷན་ཅིག་བྱེད་པའི་རྐྱེན་དང༌། དེ་བཞིན་གཤེགས་པ་རྣམས་དང་པོར་བཤེས་གཉེན་བསྟེན་ནས་སེམས་བསྐྱེད་པ་དང༌། དབང་བསྐུར་བ་ན་སློབ་མ་ལ་ལྷག་པར་གནས་པའོ། །དེ་ནས་སྟོང་ཉིད་ལ་དམིགས་པ་ནི་བར་དོར་རྣམ་ཤེས་མངལ་དུ་འཇུག་ཀ་མའི་གནས་སྐབས་དང༌། དེ་བཞིན་གཤེགས་པ་གླང་པོ་ཆེའི་རྣམ་པས་འཛམ་བུའི་གླིང་དུ་བབས་པ་དང༌། དབང་བསྐུར་བ་ན་སློབ་མས་རྨི་ལམ་བརྟག་པའོ། །དེ་ནས་ཆོས་ཀྱི་འབྱུང་གནས་སྒོམ་པ་ནས་གཞལ་ཡས་ཁང་རྫོགས་པའི་བར་ནི་བར་སྲིད་མངལ་དུ་འཇུག་པའི་དུས་ཀྱི་ཕ་མ་སྙོམས་པར་འཇུག་པའི་མའི་མངལ་སྐྱོན་མེད་པ་དང༌། དེ་བཞིན་གཤེགས་པ་ཡུམ་གསོ་སྦྱོང་ལ་གནས་པ་དང༌། དབང་བསྐུར་བ་ན་དཀྱིལ་འཁོར་བྲི་བའོ། །དེ་ནས་མངོན་པར་བྱང་ཆུབ་པ་ལྔ་སྟེ། ཨཱ་ལི་ལས་ཟླ་བ། ཀཱ་ལི་ལས་ཉི་མ། ས་བོན་ལས་ཕྱག་མཚན། གསུམ་གའང་གཅིག་ཏུ་འདྲེས་པ་དེ་ལས་སྐུ་ཡོངས་སུ་རྫོགས་པའི་བྱང་ཆུབ་པ་ལྔ་ནི། བར་སྲིད་མངལ་དུ་ཞུགས་ནས་ལུས་གྲུབ་པ་དང༌། དེ་བཞིན་གཤེགས་པ་ཡུམ་གྱི་ལྷུམས་སུ་གནས་པ་དང༌། དབང་བསྐུར་བ་དཀྱིལ་འཁོར་དུ་འཇུག་པའི་ཆོ་གའོ། །དེ་ནས་རྗེས་སུ་ཆགས་པ་ཞུ་བ། དེ་ལྷ་མོས་བསྐུལ་བ་ལས་བཞེངས་སྐུ་གསུང་ཐུགས་བྱིན་གྱིས་བརླབས་པས་རང་གི་མཚན་མ་ལ་རྫོགས་པ། དཀྱིལ་འཁོར་གྱི་འཁོར་ལོ་སྤྲོ་བ། ཡེ་ཤེས་པ་གཞུག་པ་དབང་བསྐུར་བ་རྣམས་ནི་བྱིས་པ་བཙས་ནས་བཀྲུ་བ། དེ་བཞིན་གཤེགས་པས་ལུམྦི་ནིར་བལྟམས་གོམ་པ་འདོར་བ་དང༌། ཀླུ་རྣམས་ཀྱིས་ཆུ་རྒྱུན་གྱི་བཀྲུ་བ་དང༌། དབང་བསྐུར་བ་ན་ཆུ་སོགས་ཀྱིས་དབང་བསྐུར་བའོ། །དེ་ནས་ཐིག་ལེའི་རྣལ་འབྱོར་སྒོམ་པ་དང༌། བུད་མེད་ལ་སྲེད་པ་དང༌། དེའི་རྗེས་སུ་འགྲོགས་པ་དང༌། དེ་བཞིན་གཤེགས་པ་དཀའ་ཐུབ་ལ་གནས་པ་དང༌། དེ་ལས་བཞེངས་ཏེ་སངས་རྒྱས་པ་དང༌། དབང་བསྐུར་བ་ན། བུམ་པ་དང་གསང་བའི་དབང་གི་དགའ་བ་དང་མཆོག་དགའ་དགའ་བ་གསུམ་པའི་ལས་རྒྱ་ཕྱིན་ཏེ་འཇིག་རྟེན་པའི་ལྷན་སྐྱེས་མྱོང་བའོ། །
དེ་ནས་ཕྲ་མོའི་རྣལ་འབྱོར་གྱིས་རྡོ་རྗེ་ནོར་བུའི་རྩེའི་ཐིག་ལེའི་དབུས་སུ་ཤིན་ཏུ་ཕྲ་བའི་ལྷའི་འཁོར་ལོ་ཡོངས་སུ་རྫོགས་པ་མཐོང་ནས་འབྲས་བུ་བཞི་མངོན་དུ་བྱེད་པའི་རིམ་པས་གནས་བཞིར་སྤྲོ་བའི་རྣལ་འབྱོར་ནི། བྱིས་པ་ལོ་བཅུ་དྲུག་ལོན་ནས་བུ་དང་བུ་མོ་སྤྲོ་བ་དང༌། དེ་བཞིན་གཤེགས་པའི་ཆོས་འཁོར་བསྐོར་བ་དང༌། དབང་ལ་འཇིག་རྟེན་པའི་དབང་བཞི་བསྐུར་བ་རྣམས་ཆོས་མཚུངས་སྦྱར་བའོ། །
གཉིས་པ་དེ་ལས་ཅུང་ཟད་རྒྱས་པར་བཤད་པ་ནི།
བསྙེན་པ་དཀྱིལ་འཁོར་རྒྱལ་མཆོག་བསྙེན་སྒྲུབ་ལས་རྒྱལ་མཆོག་སྒྲུབ་པ་ཐིག་ལེའི་རྣལ་འབྱོར། སྒྲུབ་ཆེན་ཕྲ་མོའི་རྣལ་འབྱོར་གྱི་ཡན་ལག་བཞིའི་རེ་རེ་ལའང་སྦྱང་གཞི་སྟེ་སྦྱང་བྱ་དང་སྦྱོང་བྱེད་གཉིས་པ་དེ་དག་ཀྱང་རིམ་པ་ལྟར་སྦྱར་ནས་སྤང་གཉེན་དུ་སྦྱོར་ཏེ་བསྐྱེད་པ་ཡིན་ཏེ། དེའང༌། དང་པོར་བསྙེན་པ་དཀྱིལ་འཁོར་རྒྱལ་མཆོག་ལ། སྟོང་ཉིད་བྱང་ཆུབ་ཀྱི་སྦྱང་གཞི་ནི་འཆི་བ་དང་འཕོ་བ་གཉིས་ཡིན་ལ། འཆི་བ་ལ་ཕྲ་རགས་ཡོད་པའི་རགས་པ་ནི་ཆུས་མེ་ཉམས་པར་བྱས་པས་དྲོད་དང་བྲལ་བས་ལུས་ཀྱི་ཟུངས་ས་ཁམས་ཆུ་ལ་ཞུགས། ཆུ་རླུང་གིས་བསྐམས་པས། རླུང་ནམ་མཁར་ཐིམ་པས་དྷཱུ་ཏིར་མུན་པ་ཅན་གྱི་རླུང་ཞག་གཅིག་རྒྱུ་བའི་ཚུལ་གྱིས་འཆིའོ། །ཕྲ་བ་ནི་རྩ་སྟོང་ཕྲག་བདུན་བཅུ་རྩ་གཉིས་སུ་གནས་པའི་ཁམས་ཀྱི་དྭངས་མ་ཐམས་ཅད་དྷཱུ་ཏིར་སྡུད་ཅིང༌། འཁོར་ལོ་དྲུག་དང་དབང་རྟེན་གྱི་རླུང་རྣམས་ཀྱང་འགགས་ཤིང༌། སྲོག་རླུང་ཡང་སྙིང་གའི་ནཱ་ད་ལ་ཐིམ་པའི་སྟེང་འོག་གི་དཀར་དམར་སྙིང་གར་འདུས་པས་མེ་དང་མུན་མཚམས་ཀྱི་དབུས་སུ་རྣམ་ཤེས་གནས་པ་ནི་འཆི་སྲིད་ཀྱི་འོད་གསལ་འཆར་ལ། དེའི་རྣལ་འབྱོར་དང་མི་ལྡན་པ་དེ་ལས་ལྡང་བ་ནི། སྔོན་གྱི་ལས་དང་འཆི་ཀའི་འཕེན་པས་གང་དུ་སྐྱེ་འགྱུར་གྱི་རྩ་ནང་དུ་རླུང་སེམས་འཇུག་པས། གང་དུ་སྐྱེ་བའི་གནས་ཤེས་པའི་མངོན་ཤེས་འཆར་ཏེ་བར་དོ་དང་པོ་ཞེས་བྱ་བ་ཡིན་ལ། དེ་ནས་བར་དོའི་སྲིད་པར་འགྱུར་ཏེ། དེའི་མཐར་སྐྱེ་གནས་གཞན་དུ་འཕོ་བར་འགྱུར་རོ། །སྦྱང་གཞི་དེ་ཉིད་སྦྱོང་བར་བྱེད་པའི་ཆེད་ཀྱི་དག་པའི་ཐིམ་རིམ་གྱིས་མ་དག་པའི་ཐིམ་རིམ་ལ་བྱིན་གྱིས་བརླབས་ནས་ཇི་ལྟར་སྦྱང་བ་ནི། ཇི་སྐད་དུ།
ཆུ་ཡི་མེ་ནི་རྣམ་པར་ཉམས་པ་དང་པོར་འདིར་ནི་ལུས་ཀྱི་དབུས་སུ་སྡོམ་བརྩོན་རྣམས་ཀྱིས་བྱ། །
ཕྱི་ནས་འཛིན་མ་དག་ནི་ཆུ་རུ་འགྱུར་ཏེ་ལན་ཚྭ་བཞིན་དུ་ཆུ་ཡི་དབུས་སུ་རབ་ཏུ་ཞུགས། །
རླུང་ནི་ཆུ་བོ་དེ་དག་བསྐམས་ནས་ནམ་མཁའ་ལ་ནི་སྣང་བ་མིན་པར་མྱུར་དུ་འགྲོ་བར་འགྱུར། །
སེམས་ནི་མེ་དང་མུན་པའི་མཐའ་སྟེ་ཡུལ་དང་རྣམ་པར་བྲལ་བ་དབུས་ཀྱི་ས་ལ་བཞག་པར་བྱ། །
ཞེས་འབྱུང་བའི་རིམ་པ་ལྟར་བསྒོམ་མོ། །
གཉིས་པ་ས་བོན་བསྡུ་བའི་སྦྱང་བྱའི་གཞི་ནི། བར་སྲིད་མངལ་དུ་འཇུག་པ་ན་མངལ་ཏེ་ཁང་པར་མཐོང་བས་འཇུག་ལ། མངལ་དེར་ཡང་རྣམ་བཅུ་དབང་ལྡན་དུ་གནས་ཏེ། མའི་ལུས་དཔྲལ་བ་རླུང༌། མགྲིན་པ་མེ། སྙིང་ཁ་ཆུ། ལྟེ་བ་ས། སྒལ་ཚིགས་རི་རབ། འོག་གི་རྩ་གསུམ་ལ་རོ་རྐྱང་གཉིས༌། དྷཱུ་ཏིའི་མར་སྣ་ཧ། ཁུ་བ་ཟླ་ཚེས། རྡུལ་ཉི་མ། རྣམ་ཤེས་ནཱ་དའི་བདག་ཉིད་དུ་གནས་ལ། དེ་སྦྱོང་བར་བྱེད་པ་ནི་ཚུལ་དེ་ཉིད་རིགས་འདྲ་ལམ་དུ་བྱེད་པའི་ཚུལ་གྱིས་སྦྱོང་བར་བྱེད་པ་སྟེང་དུ། གཞལ་ཡས་ཁང་གི་རྟེན་འབྱུང་བ་བཞི་ལྷུན་པོ་དང་བཅས་པའི་སྟེང་དུ་བྷ་གའི་ཆུ་སྐྱེས་ལ། གཞིའི་རྩ་གསུམ་ཡོངས་སུ་གྱུར་པ་ནི་གཙོ་བོའི་གདན་ཟླ་ཉི་སྒྲ་གཅན་གསུམ་ལས། ཁུ་བ་ནི་ཨཱ་ལི་ལས་ཟླ་བ་ལ་བྱང་ཆུབ་པ། རྡུལ་ནི་ཀཱ་ལི་ལས་ཉི་མ་ལ་བྱང་ཆུབ་པ། རྣམ་ཤེས་ནི་ས་བོན་ཕྱག་མཚན་ལས་བྱང་ཆུབ་པ། གསུམ་ག་འདྲེས་པ་གོང་བུར་གྱུར་པ་ནི་མངལ་དུ་རྩ་མ་ཆགས་པའི་ཟླ་བ་གཅིག་གིས་སྐབས་ཏེ་འདྲེས་པ་ལས་བྱང་ཆུབ་པ་བཞི་ནི་ས་བོན་བསྡུ་བའོ། །
གསུམ་པ་གཟུགས་བརྙན་རྫོགས་པ་ལ། གཙོ་བོའི་གཟུགས་བརྙན་རྫོགས་པ་དང༌། འཁོར་གྱི་གཟུགས་བརྙན་རྫོགས་པའོ། །དང་པོ་༼གཙོ་བོའི་གཟུགས་བརྙན་རྫོགས་པ་༽ནི།
ཡབ་སྒྲ་གཅན་གྱི་ངོ་བོ་ནག་པོ་དང༌། ཡུམ་དུས་མེའི་ངོ་བོར་སེར་མོ་ཡིན་ལ། ཡབ་ནི་བདེར་གཤེགས་སྙིང་པོ་ཁམས་བཞིའི་འཇུག་པ་ཅན་ཡིན་པས་དེའི་དག་པས་དེ་བཞིའི་ཁ་དོག་ཅན་གྱི་ཞལ་བཞི། དཀར་དམར་སྟེང་འོག་ཏུ་བརྟེན་པའི་དག་པར་ཞབས་གཡས་དཀར་པོ་བསྐུམ་པ་དང༌། གཡོན་དམར་པོ་བརྐྱང་བ། རོ་རྐྱང་གི་ངོ་བོ་བདུད་དང་དྲག་པོ་མནན་པ། ཟླ་བའི་ཕྱོགས་ཀྱི་དབྱེ་བས་ཕྱག་ཉི་ཤུ་རྩ་བཞི་དང་ལྡན་པའི་སྐུ་ཡོངས་སུ་རྫོགས་པའོ། །
གཉིས་པ་༼འཁོར་གྱི་གཟུགས་བརྙན་རྫོགས་པ་༽ནི་རྒྱུད་ལས།
བུམ་པ་རྣམས་དང་དུ་བ་ལ་སོགས་བརྒྱད་པོ་རྣམས་ཀྱི་སྙིང་གར་ཆོས་ཀྱི་འཁོར་ལོ་རབ་ཏུ་འགྱུར། །
རིག་མ་རྣམས་དང་སངས་རྒྱས་ཉིད་ཀྱིས་མགོན་པོར་རྩིབས་བཅུ་དྲུག་པ་ལྷན་ཅིག་སྐྱེས་པར་རབ་ཏུ་གྲགས། །
བྱང་ཆུབ་སེམས་དཔའ་ལ་སོགས་ཉིས་འགྱུར་མི་བདག་རྣམས་ཀྱི་མགྲིན་པར་ལོངས་སྤྱོད་རྫོགས་པའི་འཁོར་ལོ་འགྱུར། །
འཇིགས་མ་ལ་སོགས་ནོར་ལ་གདེངས་ཅན་གྱིས་ནི་བསྒྱུར་བ་རྣམས་ཀྱི་ལྟེ་བ་སྤྲུལ་པའི་འཁོར་ལོར་འགྱུར། །
ལག་པ་རྐང་པའི་ཚིག་ལ་ལྷ་རྣམས་ཀྱིས་ནི་ལས་ཀྱི་འཁོར་ལོ་དགུ་བཅུ་དུས་ཀྱིས་བསྣུན་པ་སྟེ། །
ཀླུ་དང་གཏུམ་མོ་མི་ཡི་བདག་པོ་རྣམས་ཀྱིས་སོར་མོའི་ཚིགས་ཀྱི་མཚམས་ལ་བྱ་བ་ཞེས་བྱར་འགྱུར། །
ཞེས་གསུངས་པའི་དབྱེ་བ་འཆད་ན། ནང་གི་ལུས་རྩ་ཡི་གྲངས་ཀྱི་དག་པས་སྙིང་གའི་རྩའི་ནུས་པ་དང༌། དེའི་ཐབས་ཀྱི་ཆ་བུམ་པ་དང༌། མགོན་པོར་སངས་རྒྱས་ཡབ་ཡུམ་བཅུ་དྲུག་ཏེ། ཡབ་བཞི་ལ་ཡུམ་བཞིས་འཁྱུད་པས་བརྒྱད། ཡུམ་བཞི་ལ་ཡབ་བཞིས་འཁྱུད་པས་བརྒྱད་དེ་བཅུ་དྲུག །མགྲིན་པར་ཉིས་འགྱུར་མི་བདག་བཅུ་དྲུག་ཉིས་འགྱུར་ཏེ་སོ་གཉིས་ཀྱི་བྱང་ཆུབ་སེམས་དཔའ་དང་སེམས་མ་ཉེར་བཞི་ཁྲོ་བོ་ཡབ་ཡུམ་བརྒྱད་དེ་སོ་གཉིས་སུ་འགྱུར་རོ། །ལྟེ་བའི་རྩ་འདབ་རྣམས་ཀྱི་འཇིགས་མ་ལ་སོགས་གསུང་གི་རྣལ་འབྱོར་མ་དྲུག་ཅུར་འགྱུར་ལ། ཕྲག་པ་ལ་སོགས་ཚིགས་བཅུ་གཉིས་ཀྱི་སྐུའི་འཁོར་ལོའི་ལྷ་ཆེན་བཅུ་གཉིས་སོ། །སོར་ཚིགས་རྣམས་ཀྱི་ཀླུ་དང་རབ་གཏུམ་མ་རྣམས་སོ། །
བཞི་པ་ཡིག་འབྲུ་འགོད་པ་ནི། སྐུ་གསུང་ཐུགས་བྱིན་གྱིས་རླབས་པ་དང་དབང་བསྐུར་བ་རྣམས་ཡིན་ལ། འགྲེལ་པར་དངོས་སུ་མི་གསལ་ཀྱང༌། ལོ་པཎ་གྱི་བཤད་རྒྱུན་ལ་བརྟེན་ནས་འཆད་པར་མཛད་ལ། དེ་ཡང་དཀྱིལ་འཁོར་རྒྱལ་མཆོག་ཡོངས་སུ་རྫོགས་པ་ལ་ཡན་ལག་བཞི་ཚང་དགོས་པར་གོང་དུ་བཤད་ཟིན་པ་ལྟར་རོ། །གཉིས་པ་ལས་རྒྱལ་མཆོག་ལ། ཉེར་བསྡོགས་དང་དངོས་གཞིའོ། །དང་པོ་ལ། སྟོང་ཉིད་བྱང་ཆུབ་དང༌། ས་བོན་བསྡུ་བ་གཉིས་ཀྱི་དང་པོ་ནི། སྦྱང་གཞི་མངལ་དུ་གནས་པའི་སྲོག་ཐུར་དྷཱུ་ཏིར་རོ་གཅིག་པ་སྟེང་འོག་ཏུ་རླུང་གཉིས་ཀྱིས་བཅིངས་པ་སྟེ། ལམ་དུ་སྐུ་གསུང་ཐུགས་ཀྱི་ས་བོན་གསུམ་གྱི་སྟེང་འོག་ཏུ་ཧོ་དང་བཅས་ཏེ་འཇུག་པ་ནི་སྟོང་པ་ཉིད་བྱང་ཆུབ་བོ། །གཉིས་པ་ནི། འདི་ནས་སྦྱང་གཞི་སྲོག་ཐུར་གཉིས་གོང་བུར་གནས་ཤིང་མི་རྟོག་པ་དེ་ཉིད། སྦྱོང་བྱེད་གཙོ་བོ་ཡབ་ཡུམ་སྙོམས་པར་འཇུག་སྟེ་ཐིག་ལེར་གནས་པའོ། །
གཉིས་པ་དངོས་གཞི་ལ། གཟུགས་ཡོངས་སུ་རྫོགས་པ་དང༌། ཡིག་འབྲུ་དགོད་པ་ལས། དང་པོ་ནི། སྦྱང་གཞི་སྲོག་ཐུར་གཉིས་ཀྱི་གོང་བུར་གནས་པ་སྟེང་འོག་ཏུ་གྱེས་པས་འཁོར་ལོ་ལྔའི་སྲོག་ཤིང་གི་ཚུལ་དུ་གནས་པའི་ལྟེ་བར་མི་ཤིགས་པར་གནས་པས། རྩ་བའི་རླུང་ལྔའི་རྟེན་གྱི་རྩས་རྩ་གཞན་རྣམས་རྒྱས་ཤིང་སྨིན་པར་བྱས་ཏེ་ཕྱི་རོལ་ཏུ་རྒྱུ་བ་དེ་ཉིད། སྦྱོང་བྱེད་ཀླུས་བསྐུལ་བ་ལྔ་དང༌། སྦྱང་གཞི་ལ་བྱིས་པ་བཙས་མ་ཐག་རླུང་མཉམ་པར་རྒྱུ་བ་དང་ང་དྲུག་རྐང་བཅས་ལ་དཀྱིལ་འཁོར་ལྔ་འབབ་པ་ལྟར་སྦྱོང་བྱེད་ལ་བསྐུལ་བ་ལྔའི་ངོ་བོར་བཞེངས་པ་ལྔའོ། །གཉིས་པ་ནི་སྦྱང་གཞི་ཡན་ལག་གི་རླུང་ལྔ་རྒྱས་ཤིང་དེ་ཉིད་ཀྱི་སྒོ་ལྔའི་དབང་རྟེན་བསྐྱེད་ནས་ཤེས་པ་ཡུལ་སྣ་ཚོགས་ལ་འཇུག་པ་བཞིན། སྦྱོང་བྱེད་དཀྱིལ་འཁོར་གྱི་ལྷ་རྣམས་སྤྲོ་བ་སྟེ། རླུང་བཅུ་དག་པའི་ནུས་མ་བཅུ། ཁུ་ཁྲག་བཤང་གཅི་རྐང་གི་བུམ་པ་ལུས་ངག་སེམས་ཡེ་ཤེས་བཞིའི་གཎྜི་སོགས། ཕུང་ལྔ་ཡབ་ལྔ་ཁམས་ལྔ་ཡུམ་ལྔ། ཡུལ་དྲུག་དང་ཡུལ་ཅན་གྱི་རྣམ་ཤེས་དྲུག་རྣམས་སེམས་དཔའམ་དང་སེམས་མ། དབང་པོ་ལྔ་དང་སྟོབས་ལྔའི་ཁྲོ་བོ། ཐུན་བརྒྱད་ཀྱི་ལྷ་མོའི་འཁོར་བརྒྱད། ལྟེ་བའི་རྩ་འདབ་ཀྱི་དག་པའི་ལྷ་མོ་རེ་བཞི། ཚིག་བཅུ་གཉིས་དང༌། ཟླ་བ་བཅུ་གཉིས་དང༌། ཁྱིམ་བཅུ་གཉིས་ཀྱི་དག་པས་སྐུའི་འཁོར་ལོའི་ལྷ་ཆེན་བཅུ་གཉིས། སོར་ཚིགས་དང་སེན་མོའི་དག་པས་སྣོད་བཅུད་ཀྱི་ཆུ་མེ་རླུང་གི་ཀླུ་དང་རབ་གཏུམ་མ་རྣམས་དང་བ་སྤུ་ནི་འབྱུང་པོ་རྣམས་སོ། །
སྦྱང་གཞི་ལ་ཀུན་གཞི་ལས། དབང་ཤེས་སོ་སོར་སྐྱེ་མཆེད་ཡུལ་སོ་སོ་མཐོང་བ་དང་ཐོས་པ་སོགས་ཀྱིས། ཡུལ་དེ་དང་དེ་འཛིན་པ་བཞིན་ཡེ་ཤེས་ཀྱི་འཁོར་ལོ་སྤྱན་དྲངས་པའོ། །སྦྱང་གཞི་སེམས་བྱུང་ཀུན་འགྲོ་ལྔ་ལས་སེམས་པས་དབང་པོ་ཡུལ་དགུག །ཡིད་ལ་བྱེད་པས་གཞུག །རེག་པས་བཅིང༌། ཚོར་བས་མཉེས། འདུ་ཤེས་ཀྱི་ཡུལ་དང༌། མི་འབྲལ་བར་རོ་མཉམ་པའི་དག་པས་ཁྲོ་བོ་རྡོ་རྗེ་ཤུགས་ཀྱིས་དགུག །ཁེངས་བྱེད་ཀྱིས་གཞུག །རེངས་བྱེད་ཀྱིས་བཅིངས། རྨུགས་བྱེད་ཀྱིས་མཉེས་པར་བྱས། ཤིན་ཏུ་སྟོབས་ཀྱིས་རོ་མཉམ་དུ་བྱའོ། །སྦྱང་གཞི་མ་བྱིས་པ་ཆུས་འཁྲུ་བ་ནས་ལོ་བཅུ་དྲུག་མ་ལོན་གྱི་བར་ལ་གཙུག་ཕུད་འཇོག་པ། རྣ་བ་འབིགས་ཤིང་རྒྱན་བཏགས་པའི་དག་པས་དབང་བསྐུར་ཞིང་རིགས་བདག་གིས་རྒྱས་གདབ་པ་སྟེ། ལས་རྒྱལ་མཆོག་གི་ཡན་ལག་སྟེ་བཞི། གསུམ་པ་ཐིག་ལེའི་རྣལ་འབྱོར་ནི། བསམ་དང་འདོད་དང་ལུས་ལ་རིམས་དང༌། ཁ་མཆོག་པདྨ་བསྐམ་དང་ཟས་ལ་རབ་ཏུ་མི་འཇུག་དང༌། འདར་མང་སྨྱོས་དང་རབ་ཏུ་རྨོངས་པར་འགྱུར་དང་ཡིད་ནི་རྣམ་པར་འཁྲུལ་དང་དྲག་ཏུ་བརྒྱལ་བ་དག །ཅེས་གསུངས་པ་ལྟར། སྦྱང་གཞི་སྐྱེས་པ་ནི་ཡོན་ཏན་གསུམ་གྱིས་ཕྱེ་བས་ཁམས་ལྔ་པ་གསུམ་ལས་ལོ་རེ་ལ་ཁམས་ཀྱི་ཆ་རེ་རེ་རྫོགས་པས་བཅོ་ལྔའི་མཐར་འཕེལ་ཆ་ལུས་ཆུའི་ངོ་བོར་རྫོགས། དེ་རྫོགས་པས་བསམ་པ་མེ་རྫོགས་པ་སྟེ། མེས་ཁམས་བཞུ་བས་འདོད་པའི་གནས་སྐབས་དང་པོ་ལྔ་རྫོགས། དེའི་རྗེས་སུ་མེ་ཤིན་ཏུ་རྒྱས་པས་འདར་བ་སོགས་འདོད་པའི་ཕྱི་མ་ལྔ་རྫོགས་ནས་བྱིས་པ་བུད་མེད་དོན་དུ་གཉེར་ཞིང་འཁྲིག་པའི་དུས་སྤྱི་བོའི་ཟླ་བ་ཚེས་གཅིག་གི་མཚན་ཉིད་དེ་རྡོ་རྗེ་ནོར་བུའི་བར་ཆ་བཅོ་ལྔ་པ་རྫོགས་ནས་བཅུ་དྲུག་པར་ལྷན་སྐྱེས་ཀྱི་དགའ་བ་མྱོང་བ་ལྟར། སྦྱོང་བྱེད་གཙོ་བོ་ཡབ་ཡུམ་གྱི་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་པས། སྤྱི་བོར་བྱང་ཆུབ་ཀྱི་སེམས་ཟླ་བ་ཐིག་ལེ་ཆ་ཤས་གཅིག་དང་ལྡན་པ་དེ་མགྲིན་སྙིང་ལྟེ་གསང་བཞིར་དགའ་བ་མཆོག་དགའ་ཁྱད་པར་གྱི་དགའ་བ། ལྷན་ཅིག་སྐྱེས་པའི་དགའ་བ་དེ་རེ་རེའང་ནང་གསེས་བཞི་བཞིས་བཅུ་དྲུག་ཏུ་ཉམས་སུ་མྱོང་ཞིང༌། གནས་བཞིར་ཉམས་སུ་མྱོང་བ་བཞི་ནི་ཡན་ལག་བཞིའོ། །
བཞི་པས་ཕྲ་མོའི་རྣལ་འབྱོར་ནི། ཇི་སྐད་དུ། ཤེས་རབ་སྦྱར་བས། གང་ཚེ་འཕོ་མེད་དག་ལས་ཕྲ་མོའི་རྣལ་འབྱོར་སྒྲུབ་པ་ཆེན་པོར་འགྱུར། ཞེས་དང༌། དེའི་འགྲེལ་པར། དེ་ནས་སྒྲུབ་པ་ཆེན་པོ་ཤེས་རབ་སྦྱར་ལ་གང་གི་ཚེ་འཕོ་བ་མེད་པའི་བདེ་བར་གྱུར་པ་དེའི་ཚེ་ངེས་པར་སྒྲུབ་པ་ཆེན་པོ་སྟེ་ཕྲ་མོའི་རྣལ་འབྱོར་དག་ལ་ཞེས་པ་ངེས་པའི་དོན་གྱིས་ཤིན་ཏུ་ཡིད་བཟང་མའི་རྩ་ཡི་སྟེང་དུ་ཁུ་བ་ཡང་དག་པར་སྦྱོར་བ་ལས་སྒྲུབ་པ་གསུངས་ཏེ་དྲང་བའི་དོན་དུ་ནི་ཤེས་རབ་ཀྱི་ཆོས་འབྱུང་གི་སྣའི་རྩེ་མོར་ཡུངས་དཀར་ལ་སོགས་པའོ། །ཞེས་འབྱུང་བའི་སྦྱང་གཞི་བུད་མེད་དང་སྦྱོར་བས་མངལ་དུ་ཁུ་བ་ལྷུང་བ་བུ་མོའི་རྡུལ་དང༌། དྲི་ཟའི་སེམས་འདྲེས་པའི་ཐིག་ལེའི་གཟུགས་སུ་གནས་པ་ནི་ཕྲ་མོ་ཡིན་ལ། དེ་ལས་རིམ་གྱིས་ལུས་གྲུབ་པ་བུ་དང༌། དེ་ལས་ཀྱང་ཚ་བ་ལ་སོགས་པ་སྤྲོ་བ་སྐྱེ་དགུ་ཞེས་བྱ་ཞིང༌། རྩ་བའི་ཕ་ནི་སྐྱེ་དགུའི་བདག་པོའོ། །སྦྱོང་བྱེད་ནི་གཙོ་བོ་ཡབ་ཡུམ་རྡོར་པད་སྦྱོར་བས་རྡོ་རྗེར་རྩེར་ལྷུང་བའི་ཐིག་ལེ་ཡུམ་གྱི་རྡུལ་དང་འདྲེས་པའི་ཐིག་ལེའི་ཚད་ཡུངས་ཀར་ཙམ་ལ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་ནི་ཕྲ་མོ་ཡིན་ལ། ཐིག་ལེ་ལྷའི་འཁོར་ལོ་དང་བཅས་པ་སྟེ། ལྟེ་མགྲིན་སྙིང་ཁ་སྤྱི་གཙུག་གཏོར་རྣམས་སུ་ཡུམ་ལྔའི་རང་བཞིན་རླུང་ལྔས་བསྐུལ་བས་ལྟེ་བར་རྒྱུ་མཐུན། སྙིང་གར་རྣམ་སྨིན། མགྲིན་པར་སྐྱེས་བུ་བྱེད་པ། སྤྱི་བོར་དྲི་མ་དང་བྲལ་བའི་འབྲས་བུ་བཞི་དང༌། རིན་འབྱུང༌། དོན་གྲུབ། རྣམ་སྣང༌། སྣང་མཐའ་རྣམས་ཀྱི་ལྷའི་རང་བཞིན་དུ་སྤྲོ་བའི་འབྲས་བུ་བཞི་ནི་ཡན་ལག་བཞིའོ། །
གཉིས་པ་རྗེས་ཐོབ་བཟླས་པའི་ཚུལ་ནི།
འགྲེལ་ཆེན་དུ་སྒྲོལ་མའི་སྔགས་ལ་མཚན་བཞིར་བྱས་ནས་གསུངས་ཏེ། ཨོཾ་ཏཱ་རེའི་ཏ་ཡིག་ལ་ཡེ་ཤེས་ཀྱི་རང་བཞིན། ཧཿརྣམ་བཅད་ཅན་གྱིས་མནན་ཏེ་ཕཊ་སྦྱར་བའམ་བསྣུན་པས་ཨོཾ་ཧྃཿཕཊ་ཅེས་པས། ལྷ་དེ་རྒྱལ་བས་དབང་དུ་གྱུར་པ་དང༌། རླུང་ཡཿཡིག་གིས་མནན་ཏེ་ཧྃ་སྦྱར་བས། ཨོཾ་ཡཏྲཿཧྃ་ཞེས་པས་ལྷ་དེ་རང་ལ་འབབ་པ་དང༌། མེ་རཿཡིག་གིས་མནན་ཏེ་བཻ་ཥ་ཊ་སྦྱར་ཨོཾ་རཏཱཿབཽ་ཥཊ་ཅེས་པས་ལྷ་དེ་འཇིགས་པར་བྱས་པས་དབང་དུ་འགྱུར་བ་དང༌། ཆུ་ཝཿཡིག་གིས་མནན་ཏེ་ན་མཿསྦྱར་བ་ཨོཾ་ཝཿན་མ་ཞེས་པ་ལྷ་དེའི་སྒོ་ནས་ཞི་བའི་ལས་འགྲུབ་པ་དང༌། ས་ལཿཡིག་གིས་མནན་ཏེ་སྭཱ་ཧཱ་སྦྱར་བས་ཨོཾ་ཨཱཿསྭཱ་ཧཱ་ཞེས་པས་རྒྱས་པའི་ལས་འགྲུབ་པ་དང༌། ནམ་མཁའི་རང་བཞིན་རྗེས་སུ་ང་རོའི་ཡི་གེས་མནན་ཏེ་ཝ་ཥཊ་སྦྱར་བས་ཨོཾ་ཏཱཾ་ཝ་ཥཊ་ཅེས་པས་མཉེས་པར་འགྱུར་ཏེ་བཟླས་པའི་ལས་དྲུག་ཡིན་དེ་རེ་རེ་ལ་འབུམ་ཕྲག་རེ་རེ་བཟླས་པ་དང༌། སྦྱིན་བསྲེག་དྲུག་ཁྲི་བྱས་པས་འགྲུབ་པར་གསུངས་སོ། །དེ་ནས་ཨོཾ་ཏཱ་རེ་སྭཱ་ཧཱ་ཞེས་པ་གསུང་རྡོ་རྗེའི་བཟླས་པ་འབུམ་ཕྲག་བཅུ་དང་སྦྱིན་སྲེག་བཅུ་ཆ་ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་པ་སྐུ་རྡོ་རྗེའི་བཟླས་པ་དབྱེ་བའི་མཐར་ཐུག་པ་དང་འབུམ་ཕྲག་བཅུའི་སྦྱིན་སྲེག་བྱ་སྟེ་དེ་ལྟར་ན་རྣལ་འབྱོར་པ་རྣམས་ལ་ལྷ་མཆོག་སྟེར་བར་འགྱུར་རོ། །འདིར་བསད་པའི་ལས་ནི་མངོན་པར་ཤེས་པ་ལྔ་མ་ཐོབ་པར་བྱ་མི་རུང་བའི་ཕྱིར་མ་གསུངས་སོ། །དེ་ལྟར་བཟླས་པ་དང་བཅུ་ཆའི་སྦྱིན་སྲེག་དང་བཅས་པས་ལས་དེ་འགྲུབ་བོ། །
བཟླས་པ་དེའང་ཐུན་མོང་གི་དངོས་གྲུབ་དོན་དུ་གཉེར་བ་ངག་དང་མཆོག་དོན་དུ་གཉེར་བས་རླུང་བུམ་པ་ཅན་ལ་བརྟེན་པའོ། །རྡོར་བཟླས་བྱ་བ་ཡིན་ལ། དེ་ཡང་དུས་སྦྱོར་བཅུ་གཉིས་ཀྱི་དཀྱིལ་འཁོར་ལྔའི་རྒྱུ་བ་འཕོ་མཚམས་ཡེ་ཤེས་ཀྱི་ཆ་རྣམས་དང་སྦྱོར་བ་དང༌། སྡོམ་ཆེན་དུ་རྐང་པ་བདུན་བཅུ་རྩ་གཉིས་དང་སྦྱོར་བར་གསུངས་སོ། །
གསུམ་པ་དེ་དག་གི་འབྲས་བུ་གང་འགྲུབ་པ་ལ།
ཐུན་མོང་གི་དངོས་གྲུབ་དང་མཆོག་གི་དངོས་གྲུབ་གཉིས་སོ། །དེའང་ཟབ་མི་ཟབ་ཀྱི་བསྐྱེད་རིམ་གང་ལ་གནས་ཀྱང་ལས་རབ་འབྱམས་ཞི། རྒྱས། དབང༌། དགུག །རེངས། རྨོངས་ཏེ་བརྒྱད་དང༌། ཇི་སྐད་དུ། རལ་གྲི་རེག་པ་བཅུད་ཀྱི་དབང་པོ་བདུད་རྩིའི་འབྲས་བུ་རིལ་བུ་རོ་ཙ་ན་དང་མིག་སྨན་དང༌། རྐང་པ་བྱུག་དང་ཤིང་ལྷམ་དག་དང་ཞེས་པའི་འཇིག་རྟེན་པའི་དངོས་གྲུབ་བརྒྱད་དང༌། ཇི་སྐད་དུ། ལྷུན་པོའི་ཕྱི་རོལ་ཏུ་ནི་འོག་གི་ས་གཞིའི་གནས་ལ་གྲུབ་པ་བརྒྱད་པོ་ཡང་དག་གནས་པ་སྟེ། ཤར་དུ་རལ་གྲིར་འགྱུར་ཏེ་རོ་ཡི་དབང་པོ་བདུད་རྩིའི་འབྲས་བུ་མིག་སྨན་རོ་ཙ་ན། ལྷོ་རུ་དཔལ་ལྡན་རྐང་མགྱོགས་མི་ཟད་མཐའ་དག་གཏེར་གྱི་དཀྱིལ་འཁོར་དག་ནི་མེ་ཡི་ཟུར་དུའོ། །ཞེས་པའི་གྲུབ་ཆེན་བརྒྱད་དང༌། ས་འོག་ན་སྤྱོད་པའི་ཀླུ་དང་ལྷ་མིན་གྱི་དབང་པོ་དང༌། ས་སྟེང་ན་སྤྱོད་པ་འཁོར་ལོས་སྒྱུར་རྒྱལ་དང༌། མཁའ་ལ་སྤྱོད་པ་འདོད་ལྷ་དྲུག་དང༌། ཚངས་རིས་ནས་འོག་མིན་གྱི་མཐར་ཐུག་པའི་ལྷ་རྣམས་དང་སྐལ་བ་མཉམ་པའོ། །མཁའ་སྤྱོད་འདི་དག་ནི་འཇིག་རྟེན་པའི་དངོས་གྲུབ་ཆེན་པོ་སྟེ། དེ་ཡང་འདོད་པའི་མཁའ་སྤྱོད་ཆུང་ངུ་ནི་ལས་རྒྱ་ལ་བརྟེན་པ་དང༌། གཟུགས་ཀྱི་མཁའ་སྤྱོད་ཆེན་པོ་ནི་ཡེ་རྒྱ་ལ་བརྟེན་ནས་འགྲུབ་ཅིང༌།
དེ་ལྟར་གྲུབ་པའི་མཁའ་སྤྱོད་ཡོན་ཏན་བརྒྱད་ལྡན་ནི། ཕྲ་བ། ཡང་བ། བདག་པོར་གྱུར་པ། གར་ཡང་ཕྱིན་པ། མཆོད་པར་འོས་པ། འདོད་དགུར་བསྒྱུར་བ། དགའ་མགུར་གནས་པ། དབང་དུ་གྱུར་པ་དེ་བརྒྱད་དོ། །དེ་ལྟའི་ཡོན་ཏན་བརྒྱད་ལའང་གནས་སོ་སོའི་ཁྱད་པར་གྱི་མཆོག་དམན་ཕྲ་རགས་ཡོད་དོ། །མཁའ་སྤྱོད་འདི་གཉིས་ཀའང་བུམ་དབང་གི་དགའ་བའི་ཡེ་ཤེས་ཀྱིས་མྱོང་བའི་དཀྱིལ་འཁོར་གྱི་འཁོར་ལོ་བསོད་ཚོགས་རྫོགས་སྟོབས་ཀྱིས་འགྲུབ་པར་འགྱུར་ལ། གཟུགས་ཀྱི་མཁའ་སྤྱོད་ལ་ནི་ས་ལ་སོགས་པའི་ཟད་པར་སྒོམ་པའང་ཁྱད་ཆོས་སུ་སྦྱར་རོ། །
འོ་ན་མཁའ་སྤྱོད་འདི་དག་དང༌། ཕྱི་རོལ་པའི་མཁའ་སྤྱོད་དང༌། རྒྱུད་སྡེ་འོག་མའི་ལམ་ལ་བརྟེན་པའི་མཁའ་སྤྱོད་དང་ཁྱད་པར་ཅི་ཞེ་ན། ཕྱི་ནང་གི་མཁའ་སྤྱོད་ཀྱི་ཁྱད་པར་ནི། བྱང་ཆུབ་ཀྱི་སེམས་གཉིས་ཀྱི་བསགས་སྦྱང་ཡོད་མེད་ཀྱིས་འབྱེད་ལ། རྒྱུད་སྡེ་འོག་མའི་འདིའི་མཁའ་སྤྱོད་ཀྱི་ཁྱད་པར་ནི། འདོད་གཟུགས་ཀྱི་ཡུལ་ལ་ལོངས་སྤྱོད་པའི་དགའ་བ་བཞི་རྡོ་རྗེའི་ཡེ་ཤེས་བཞིར་ངོ་འཕྲོད་པ་ཡོད་མེད་ཀྱིས་འབྱེད་པ། དེ་ལྟའི་མཁའ་སྤྱོད་དེའི་རྟེན་ལ་འདས་པའི་བཞི་པའི་དབང་ལམ་གྱི་མཐུས་རྟེན་དེ་ལ་བཅོམ་ལྡན་འདས་དུས་ཀྱི་འཁོར་ལོའི་སྐུ་འགྲུབ་པར་འགྱུར་རོ། །
འོ་ན་མིའི་རྟེན་ཁོ་ན་ལ་སྔགས་ཀྱི་སངས་རྒྱས་སུ་འགྱུར་གྱི་འགྲོ་བ་གཞན་ལ་ནི་དེ་ལྟ་མ་ཡིན་པར་བཤད་པ་དང་འགལ་ལོ་སྙམ་ན། མི་འགལ་ཏེ། མིའི་རྟེན་ལ་ཁམས་གསུམ་ཀའི་འབྱུང་ལྔ་འབྱུང་འགྱུར་གྱི་རྟེན་བརྟེན་པའི་ཡོན་ཏན་ཐམས་ཅད་རྫོགས་པར་ཡོད་པས་མིའི་རྟེན་ལ་ཁམས་འོག་མར་མ་ཟད། ཁམས་གོང་གི་སྒྲིབ་པ་ཐམས་ཅད་སྤོང་ནུས་ལ། ཁམས་གོང་མ་ནི་ཁམས་འོག་མའི་ཡོན་ཏན་དེ་དག་མ་རྫོགས་པས་ཁམས་གོང་གི་རྟེན་ལ་ཁམས་གོང་མའི་སྒྲིབ་པ་སྤང་མི་ནུས་པའི་དབང་དུ་མཛད་ནས་འདོད་པའི་མིའི་རྟེན་ལ་འཚང་རྒྱ་ཡི་རྟེན་གཞན་ལ་མ་ཡིན་པར་གསུངས་ལ། དེས་ན་མིའི་རྟེན་ལ་ཁམས་གོང་གི་འབྱུང་བ་དང་འབྱུང་འགྱུར་གྱི་རྟེན་བརྟེན་པའི་ཡོན་ཏན་གྱི་ཆ་ལས་སྔགས་ཀྱི་སངས་རྒྱས་ཐོབ་བྱེད་ལ་གེགས་བྱེད་ཀྱི་ཁམས་གསུམ་པའི་ལུས་སེམས་ཀྱི་སྒྲིབ་པ་རྣམས་མིའི་རྟེན་དེ་ལ་བཅད་ནས། མིའི་རྟེན་དེ་འཕོས་པའི་བཏང་བར་མ་གྱུར་པར་འདོད་པ་དང༌། གཟུགས་ཀྱི་ལྷ་མཁའ་ལ་སྤྱོད་པ་རྣམས་དང་སྐལ་བ་མཉམ་པ་ཞེས་འདོད་པའི་མིའི་རགས་པའམ། སྙིགས་མའི་ལུས་ག་བུར་འཆིང་བྱེད་དང་བྲལ་བ་ན་ག་བུར་ཡལ་ཀྱང་དེའི་དྲི་རོ་མི་ཡལ་བ་ལྟར་འདོད་པའི་མིའི་སྙིགས་ལུས་ཡལ་ཡང་ཕྲ་བའམ་དྭངས་མའི་ལུས་མ་ཡལ་བའི་གཞིར་སླར་ཁམས་གསུམ་པའི་སྐྱེ་གནས་གང་དུ་སྐྱེ་འགྱུར་གྱི་ལས་སྒྲིབ་རིགས་དྲུག་གི་ས་བོན་ཐམས་ཅད་སྙིང་ག་ལ་སོགས་པའི་འཁོར་ལོར་ཡོད་པ་རྣམས། ལམ་འབྲས་སོགས་ནས་བཤད་པ་ལྟར། ཁམས་འདུས་པ་གསུམ་གྱི་གནས་སུ་སྐྱེ་བ་ཐམས་ཅད་སྦྱངས་པའི་ཉམས་ཁྱད་པར་ཅན་རྨི་ལམ་ཙམ་དུ་མྱོང་བ་དེར་སྐྱེ་སྒོ་ཐམས་ཅད་ཆོད་པ་དང༌། ཁམས་གསུམ་གྱི་འཁོར་བར་སྐྱེ་བའི་ཉོན་མོངས་པའི་སྒྲིབ་པ་ལུས་ཀྱི་རྩ་རླུང་ཐིག་ལེ་ལ་ཡོད་པ་ཐམས་ཅད་བདེ་སྟོང་དབྱེར་མེད་རྡོ་རྗེ་དགེ་བའི་འགོག་ལམ་གྱིས་བཅོམ་ནས་འདོད་པའི་མིའི་རྟེན་ཅན་གྱི་ལུས་དངས་མ་འདོད་གཟུགས་ཀྱི་མཁའ་སྤྱོད་ཀྱི་ལུས་དང་སྐལ་བ་མཉམ་ཞིང་དེ་ལས་ཀྱང་རྡོ་རྗེ་སྔགས་ནུས་ཀྱི་མཐུ་དང་ཕྲ་ཡང་སོགས་ཆེས་ཆེར་ཁྱད་པར་དུ་གྱུར་པའི་རྟེན་ཉིད་ལ་སངས་རྒྱས་པའི་ཕྱིར་མིའི་རྟེན་ཅན་གྱི་ལས་ཡེའི་ཕྱག་རྒྱ་ལ་བརྟེན་ནས་འདོད་གཟུགས་ཀྱི་སྐལ་བ་དང་མཉམ་པའི་མཁའ་སྤྱོད་ཐུན་མོང་དང་ཐུན་མོང་མིན་པ་གྲུབ་པའི་ཚེ་མིའི་རྟེན་གྱི་ཆ་ཐམས་ཅད་ཡོངས་སུ་བོར་བར་མི་འགྱུར་བ་ཉིད་ཀྱི་ཕྱིར། མིའི་རྟེན་ལས་རྡོ་རྗེ་འཆང་འགྲུབ་ཀྱི་འགྲོ་བ་གཞན་ལ་མ་ཡིན་ནོ། །ཞེས་གསུངས་པ་དང་འགལ་བ་མེད་པར་གྲུབ་པ་ཡིན་ཞེས་ཀརྨ་པ་རང་བྱུང་རྒྱལ་བ་མཆོག་གི་ལེགས་པར་བཤད་པ་ལ་བཤད་པའི་རྣམ་གྲངས་ཀྱི་ཚུལ་གཅིག་ཡིན་ལ།
འདི་ལྟ་བུའི་སྐྱེ་བའམ་རྟེན་འཛིན་ཚུལ་ལ། འཇིག་རྟེན་གསུམ་གྱི་མགོན་པོ་འབྲི་གུང་པས་ཚེ་མ་འཕོས་ཀྱང་ལུས་འགྱུར་བའི་རྣམ་བཞག་མཛད་ལ། ལྷ་ལ་སོགས་ལ་ཁམས་གསུམ་གྱི་འབྱུང་སོགས་རགས་པར་མེད་ཀྱི་ཕྲ་བར་མེད་པ་མ་ཡིན་ཏེ། དེ་དག་གི་བག་ཉལ་ཐམས་ཅད་ཡོད་ཀྱང་རྒྱུད་ཏིང་ངེ་འཛིན་གྱི་བྱིང་བས་གསལ་བར་འབྱུང་སོགས་མ་རྟོགས་པའི་ཀུན་དཀྲིས་ཀྱི་མཚན་མའི་ལུས་སེམས་མ་རྫོགས་པའི་ཕྱིར། མིའི་རྟེན་ཁམས་གོང་གི་མཁའ་སྤྱོད་གྲུབ་པ་རྣམས་ཀྱིས་ནི་ཡིད་ཀྱི་ནུས་པ་ཅན་གྱི་མིའི་ལུས་རྟེན་ཕྲ་བ་མ་དོར་བཞིན་ལྷའི་སྐལ་བའང་འགྲུབ་པས། ལྷ་རྣམས་ཀྱི་དགོས་དགུ་ནི་དགེ་བའི་རྣམ་སྨིན་དང་རྒྱུ་མཐུན་གྱི་འབྲས་བུ་ལས་འདོད་པ་ཙམ་གྱི་ཇི་ལྟར་བསམ་བཞིན་འགྲུབ་པས་ཁམས་གསུམ་པའི་འབྱུང་སོགས་རགས་པའང་མངོན་དུ་བྱེད་འདོད་ན་བསམ་པ་ཙམ་གྱིས་མངོན་དུ་བྱེད་ནུས་པས། བསམ་པའི་མོད་ལ་འདོད་ཡོན་གྱི་ཕྱག་རྒྱ་མ་སོགས་ཀྱང་འགྲུབ་པ་ཉིད་ཀྱི་ཡུལ་དེ་ཉིད་ལ་བདེ་སྟོང་གི་ལམ་གྱི་བྱེད་པས་མྱུར་བ་མྱུར་བ་ཉིད་དུ་སྐད་ཅིག་ཐང་ཅིག་ཡུད་ཙམ་ལ་རྡོ་རྗེ་འཆང་གི་གོ་འཕང་ཐོབ་པར་བྱེད་པའི་ཕྱིར། ལྕགས་ཀྱི་ཚ་ཚ་ནམ་མཁའ་ནས་འབབ་ལོང་མེད་པར་ཡལ་བ་དང་འདྲ་བ་ཡིན་ལ། དེ་ཉིད་ཀྱི་ཕྱིར། གཟུགས་ན་སྤྱོད་པ་ལྷའི་ལུས་ཅན་དང༌། བར་སྲིད་དུ་ལོངས་སྤྱོད་རྫོགས་སྐུའི་རྟེན་གྱི་དབང་ཕྱུག་གི་ཡོན་ཏན་བརྒྱད་ལྡན་སོགས་ཀྱི་རྟེན་ལ་སངས་རྒྱས་སྒྲུབ་ཏུ་མི་རུང་སྟེ། ལས་ཀྱི་ཕྱག་རྒྱ་མངོན་སུམ་པར་བྱར་མེད་པའི་ཕྱིར། ཞེས་སྨྲས་པ་དེ་དག་གིས་ནི་ཟབ་གསང་གི་ཆོས་ཚུལ་འདི་རྒྱང་རིང་དུ་བསྲིངས་པར་བྱས་པ་ཡིན་ཞེས་བདག་གི་བླ་མ་རྗེ་བཙུན་རས་པ་ཆེན་པོ་གསུངས་སོ། །
དེ་ལྟར་གསུངས་པའང་ཆེས་འཐད་པ་ཡིན་ཏེ། ཕྱི་རོལ་པའི་རྒྱུད་དག་ལས་ཀྱང་ཚངས་པ་ཚངས་མ་ལ་ཆགས་པ་དང༌། དེ་ལས་རིགས་རྒྱུད་འབྱུང་བར་བཤད་པ་ཉིད་སྒྲ་ཇི་བཞིན་པའི་འཐད་པ་གསང་སྔགས་སོགས་ནས་ཀྱང་འབྱུང་པའི་ཕྱིར་ཏེ། དེ་ལྟའི་རིགས་རྒྱུད་ལ་སོགས་པའི་ལྷ་ཚོགས་གསང་སྔགས་ཀྱི་དཀྱིལ་འཁོར་དུ་བཀོད་པར་བྱས་པའི་ཕྱིར། དེ་ལྟར་མི་རུང་བའང་མ་ཡིན་ཏེ། རང་སའི་ཏིང་ངེ་འཛིན་ལས་ཉམས་ནས་འོག་མའི་ཆགས་སོགས་མངོན་དུ་བྱེད་པར་མདོ་སྡེ་དང༌། མངོན་པའི་གཙུག་ལག་སོགས་ནས་ཀྱང་རྒྱ་ཆེར་བཤད་དོ། །བོད་ཀྱི་དུས་འཁོར་བ་ཁ་ཅིག །ལས་ཡེ་ལ་རྟེན་ནས་མཁའ་སྤྱོད་འགྲུབ་པ་ནི། རྒྱུད་སྡེ་འོག་མ་ནས་བཤད་པའི་ཚེ་ཉི་ཟླ་དང་མཉམ་པའི་རྟེན་ལ་སངས་རྒྱས་འགྲུབ་པར་བཤད་པ་ལྟར། མིའི་རྟེན་ཅན་གྱི་ཚེ་གཅིག་ཏུ་སངས་རྒྱས་པ་ལས་ཆེས་ལམ་རིང་དུ་འགོར་རོ་ཞེས་ཟེར་བ་དེ་དག་གིས་གནས་འདི་ཁོང་དུ་མ་ཆུབ་པ་ཡིན་ལ། འདི་དག་གིས་འོག་མིན་གྱི་བར་འགྲུབ་ཅེས་པ་ནི་འཇིག་རྟེན་པའི་བུམ་དབང་དང་འབྲེལ་བའི་ལམ་སྤྱིར་བཏང་དུ་བཀོད་པ་ཙམ་ཡིན་ལ། འཇིག་རྟེན་པའི་གསང་དབང་དང་འབྲེལ་བ་དང་གསུམ་པ་དང་བཞི་པ་དང་འབྲེལ་བའི་ལམ་གྱི་འོག་མིན་གྱི་བར་བརྒྱ་དངོས་གྲུབ་གྲུབ་པ་དེས་ནི། གོང་དུ་བཤད་པ་ལྟར་དང་པོས་ཕ་རྒྱུད་ཀྱི་སངས་རྒྱས་དང༌། གཉིས་པས་མ་རྒྱུད་ཀྱི་སངས་རྒྱས་ཙམ་སྒྲུབ་པར་བྱེད་པ་ཡིན་ཏེ། གསང་དབང་ལམ་དུ་བྱེད་པའི་རྣལ་འབྱོར་པས། དང་པོ་ནས་རླུང་ལ་རྣལ་འབྱོར་དུ་བྱེད་ཅིང༌། དེའི་མཐུས་ལྷའི་འཁོར་ལོ་ལ་ཏིང་ངེ་འཛིན་དུ་བྱས་པས་གསལ་སྣང་འཆར། དེ་ནས་གཏུམ་མོ་ལ་བསླབས་ཏེ་ལམ་དེ་ཉིད་ཀྱི་མཐར་ལྷན་སྐྱེས་ཀྱི་ཡེ་ཤེས་མངོན་དུ་བྱེད་པའོ། །དེ་ཉིད་ལའང་རང་སའི་དགའ་བ་བཞིའི་ཆ་དབང་བཞིའི་མངོན་པར་རྒྱུད་ལ་བསྐྱེད་པར་བྱེད་པས་རང་ལམ་གྱི་སྐུ་བཞི་ཐོབ་པར་ནུས་པའི་ཕྱིར།
གཉིས་པ་ཤེས་རབ་ཡེ་ཤེས་དང་བཞི་པ་ཤེས་རབ་ཡེ་ཤེས་ཀྱི་ལམ་ལ་སློབ་པ་ནི།
རྒྱུད་སྡེ་གཞན་དང་སློབ་དཔོན་འགའ་ཞིག་གིས་ཐོག་མར་རླུང་ལས་སུ་རུང་ནས་དེ་ནས་ལས་རྒྱ་ལ་བརྟེན་པར་བཞེད་ཀྱང་རྒྱུད་ཀྱི་དགོངས་པ་དང་གྲུབ་ཆེན་ཤ་བ་རི་དབང་ཕྱུག་དང༌། དཔལ་ནགས་ཀྱི་རིན་ཆེན་དག་གི་བཞེད་པས། རླུང་ལས་རུང་དུ་མ་གྱུར་ཀྱང་མན་ངག་གི་སྟོབས་ཀྱི་ལས་རྒྱ་ལ་བསྟེན་པ་ལ་རིང་པོར་མི་ཐོགས་པར་ཤེས་རབ་ཡེ་ཤེས་དང༌། འཇིག་རྟེན་པའི་ལྷན་སྐྱེས་ཉམས་སུ་མྱོང་ནས་དེའི་རྗེས་སུ་ལྷན་སྐྱེས་དེའི་རང་སྣང་ལྷའི་འཁོར་ལོ་འཆར་བ་ལ་བསླབ་ཅིང༌། དངོས་གྲུབ་ཀྱི་སྤྱོད་པ་སྤྱད་དེ་འོག་མིན་གྱི་མཐར་ཐུག་པའི་དངོས་གྲུབ་སྒྲུབ་པར་བྱེད་དོ། །
བཞི་པ་ཞར་བྱུང་ལུས་ཀྱི་དཀྱིལ་འཁོར་བཤད་པ་ནི།
ཇི་སྐད་དུ། ཀ་བ་རྣམས་དང་རྡོ་རྗེའི་ཕྲེང་བ་སའི་ཁོར་ཡུག་རྩིག་པ་ཉིད་ནི་རུས་པ་རྣམས་ཀྱི་མཛད་དོ། །ཤ་ཁྲག་ཆུ་དང་བཤང་བ་རྣམས་ཀྱི་ལྷ་དང་གཤིན་རྗེ་ནོར་སྦྱིན་གཞན་དུ་རྡུལ་ཚོན་གདབ་པ་སྟེ། །མཁྲིས་པ་བད་ཀན་གྱི་ནི་ཉི་མ་རི་བོང་ཅན་ཡང་དེ་བཞིན་ཆུ་རྒྱུས་རྣམས་ཀྱིས་ཆུ་སྐྱེས་རྣམས། །ར་བ་ལྔ་ཡི་རེ་ཁ་ས་དང་ཆུ་དང་སྲེག་ཟ་རླུང་དང་ནམ་མཁའ་ལས་སྐྱེས་རྣམས་ཀྱིས་སོ། །དུས་ཀྱི་རྩ་ཡི་གཙོ་བོ་ཆུ་སྐྱེས་གཡོ་བ་མེ་མི་ཁོར་ཡུག་ལ་སོགས་པགས་པ་ལ་སོགས་ཀྱིས། །ཉི་མའི་སྒོ་རྣམས་བུག་པ་རྣམས་ཀྱི་ནོར་བུའི་རང་བཞིན་བཀོད་པ་པོ་ཡི་ཕྲེང་བས་དེ་བཞིན་ཉིད། །གཡོ་བའི་ཁོར་ཡུག་ལ་གནས་དུར་ཁྲོད་བརྒྱད་དུ་འཁོར་ལོ་རྣམས་ཀྱི་སོར་མོ་རྣམས་ཀྱི་སེན་མོ་ཡི། །བ་སྤུ་རྣམས་ཀྱི་རྡོ་རྗེ་མེ་ལྕེ་དཀྱིལ་འཁོར་གྱི་ནི་མཐའ་རུ་ཕྱོགས་དང་ཕྱོགས་བྲལ་དག་ཏུ་གནས། །ཞེས་གསུངས་པས། ཕྱི་རོལ་ཏུ་ཐིག་གདབ་ཅིང་ཚོན་དགྱེ་བའི་དཀྱིལ་འཁོར་ལྟར་ལུས་ལའང་དེ་བཞིན་སྦྱར་བ་སྟེ། ལུས་ཕྱོགས་ཀུན་ནས་གྲུ་བཞི་པ། དཔྲལ་བ་ནས་རྐང་ལག་གི་མཐིལ་གྱི་བར་སྐུ་དཀྱིལ། ལྟེ་བ་ནས་མགྲིན་པའི་བར་གསུང་དཀྱིལ། སྙིང་ག་ནས་ཡར་མར་སོ་དྲུག་རྐང་བཅས་ཐུགས་ཀྱི་དཀྱིལ་འཁོར། འབྱུང་བའི་ཁམས་རྣམས་ཁོར་ཡུག་བ་སྤུ་རྣམས་མེ་ལྕེ། བད་མཁྲིས་ཟླ་ཉི། རུས་པ་རྣམས་ཀ་བ། རྡོར་ཕྲེང་རྩིག་པ། ས་ཡི་ཁོར་ཡུག །ཆུ་རྒྱུས་རྣམས་ཀྱི་པདྨ། བུག་པ་བཅུ་གཉིས་སྒོ། སོ་རྣམས་ནོར་བུ། སེན་མོ་དུར་ཁྲོད་ཀྱི་འཁོར་ལོ་ལ་སོགས་པའི་རྟེན་དང༌། སྔར་བཤད་པའི་རྩ་དང་ཁམས་རྣམས་གདན། དབུ་མའི་ཡར་མར་གཙོ་བོ་ཡབ་ཡུམ་སྙིང་གའི་རྩ་འདབ་བཅུ་ནུས་མ་བཅུ། དཔྲལ་བའི་རྩ་འདབ་སངས་རྒྱས་ཡབ་ཡུམ། མགྲིན་པའི་རྩ་སེམས་དཔའ་ཡབ་ཡུམ་དང་ཐུགས་དཀྱིལ་ཁྲོ་བོ་ཁྲོ་མོ། །ལྟེ་བའི་རྩ་གསུང་དཀྱིལ་གྱི་ལྷ་མོ། ཚིགས་ཆེན་བཅུ་གཉིས་སྐུ་དཀྱིལ་གྱི་ལྷ་ཆེན་བཅུ་གཉིས་ཀྱི་དཀྱིལ་འཁོར། སོར་ཚིགས་རྣམས་ཀླུ་དང་རབ་གཏུམ་མ་རྣམས་སོ། །
འོ་ན་ལུས་དཀྱིལ་འཁོར་ཇི་ལྟར་སྒོམ་ན། དབང་རྣོན་ནི། ལུས་ཀྱི་རྟེན་དང་བརྟེན་པ་དེ་དག་སླར་དཀྱིལ་འཁོར་གྱི་དམིགས་རྣམ་དུ་བསྒྱུར་མི་དགོས་པར་དེ་ཉིད་དེ་བཞིན་གཤེགས་པའི་རྟེན་དང་བརྟེན་པའི་དཀྱིལ་འཁོར་དུ་གྲུབ་པ་པ་དང༌། དབང་པོ་རྟུལ་པོ་ནི་ལུས་ཀྱི་རྟེན་བརྟེན་པའི་ཆ་དེ་ཉིད་གྲུ་བཞི་སྒོ་བཞི་དང༌། ཞལ་ཕྱག་གི་ལྷའི་རྣམ་པ་ཅན་ཙམ་གྱི་ང་རྒྱལ་བཟུང་ནས་སྒོམ་པར་བྱ་སྟེ། དེ་ཉིད་ཀྱིས་མཚོན་ནས་རྡོ་རྗེའི་ལུས་རྣམ་པར་དག་པ་ལ་ཡོད་པའི་དཀྱིལ་འཁོར་པའི་འཁོར་ལོ་འབྱུང་རུང་གི་དགེ་ཚོགས་འདུས་བྱས་པས་མཁའ་མཉམ་གྱི་སྣོད་བཅུད་ཐམས་ཅད་དག་པ་ལྷའི་དཀྱིལ་འཁོར་དུ་འཆར་ཞིང་ལོངས་སྤྱོད་པ་ནི། ལམ་འདིའི་དགེ་བའི་དབང་གི་འབྲས་བུ་མཐར་ཐུག་པ་སྒྲུབ་པའི་ཐབས་བླ་ན་མེད་པའོ། །
དེས་ན་ལུས་དཀྱིལ་སྒོམ་པའི་ཚུལ་དེ་ལྟ་བུའི་ཚུལ་འཇུག་པ་མ་ཤར་བར་བོད་ཀྱི་ལུས་འཆད་པ་པོ་མང་པོས། ལུས་ཀྱི་ཆ་ཤས་སོ་སོ་ཁ་ཕྲལ་ནས་དཀྱིལ་འཁོར་གནས་སོ་སོར་བསྒྲིགས་ནས་བློས་བསླང་བ་ལྟར་དཀྱིལ་འཁོར་དུ་བཞེད་དགོས་ཞེས་སྨྲ་བ་སོགས་ལུགས་མི་མཐུན་པ་དུ་མ་འབྱུང་བ་ཐམས་ཅད་ཀྱང་འཐད་པ་མ་ཡིན་ཏེ། དེ་ལྟར་འཐད་ན། ནང་གི་ལུས་དང་ཕྱི་རོལ་གྱི་འཇིག་རྟེན་དག་པ་སྦྱར་ནའང༌། ནང་གི་ལུས་ཀྱི་ཆ་ཤས་སོ་སོར་ཁ་ཕྲལ་ནས་འཇིག་རྟེན་ཁམས་སོ་སོར་བསྒྲིག་དགོས་པའི་དག་པ་སྦྱོར་དགོས་པ་ལ་སོགས་པར་འགྱུར་ལ། དེ་ལྟར་འཐད་པར་འདོད་པ་ནི་སུའི་ལུགས་ལའང་མི་རུང་བའི་ཕྱིར། ནང་ལུས་ཀྱི་དཀྱིལ་འཁོར་དང་ཕྱིའི་འཇིག་རྟེན་གྱི་དཀྱིལ་འཁོར་གཉིས་ཀར་ཡང་འགྲོ་བ་རིས་གང་དང་གང་ཡིན་པའི་རྣམ་སྨིན་གྱི་འབྲས་བུ་དང༌། སྐྱེས་བུ་བྱེད་འབྲས་ཕན་ཚུན་འཚོ་ཞིང་གཞེས་པར་ཆོས་མཐུན་པར་ཕྱི་ནང་གི་རྟེན་འབྲེལ་ཚོགས་པ་གཅིག་པར་གནས་པ་ལྟར། ལུས་ཀྱི་དཀྱིལ་འཁོར་དང་གཞན་ལྷའི་དཀྱིལ་འཁོར་གཉིས་ཀྱང་དག་པར་བལྟ་བའི་དགེ་ཚོགས་ཀྱི་བསགས་སྦྱང་རོ་གཅིག་པར་བསགས་པས་དེའི་དགེ་འབྲས་ཀྱི་ལུས་ཀྱི་དཀྱིལ་འཁོར་ཉིད་རྫོགས་པའི་སངས་རྒྱས་ཀྱི་དཀྱིལ་འཁོར་པར་འཆར་བའི་རྒྱུ་འབྲས་ཀྱི་རྟེན་འབྲེལ་བསླུ་མེད་དུ་འགྲོ་ཚུལ་ནི། གསང་སྔགས་བདེ་འགྱུར་གྱི་ལམ་བླ་ན་མེད་པའོ། །
འདིར་བོད་ཕལ་ཆེར། བསྐྱེད་རིམ་གྱི་རྣལ་འབྱོར་ཡིན་ཕྱིན་ཆད་དམིགས་རྣམ་ཅན་གྱི་རྟོག་སྒོམ་ཡིན་པས་ཁྱབ་པ་དང༌། རྫོགས་རིམ་གྱི་རྣལ་འབྱོར་ཡིན་ཕྱིན་ཆད་དམིགས་རྣམ་ཉེ་བར་ཞི་བའི་རྟོག་མེད་ཀྱི་སྒོམ་པ་ཡིན་པས་ཁྱབ་བོ་ཞེས་ཟེར་བ་ནི་ཞིབ་མོར་མ་བརྟགས་པའི་ཚིག་ཡིན་ཏེ། སྤྱིར་བཏང་ནས་བསྐྱེད་རིམ་རྟོག་བཅས་དང༌། རྫོགས་རིམ་རྟོག་མེད་ཡིན་ནོ་ཞེས་པའི་རྟོག་པ་དང་བཅས་མ་བཅས་ནི། ལས་དང་ཉོན་མོངས་པས་བསྐྱེད་པའི་ཕུང་ཁམས་སྐྱེ་མཆེད་ཀྱི་ཡུལ་ལ་དབང་ཡིད་ཀྱི་ཤེས་པས་རྟོག་པ་དང་མི་རྟོག་པའི་ཆ་ནས་རིམ་པ་གཉིས་ལ། རྟོག་པ་དང་བཅས་མ་བཅས་སུ་འཇོག་ཀྱང་བསྐྱེད་རིམ་ཡིན་ན་རྟོག་པ་ཁོ་ན་ཡིན་པས་ཁྱབ་པ་མ་ཡིན་ཏེ། ཐ་མལ་གྱི་འཁྲུལ་སྣང་འདི་ཐམས་ཅད་གྱ་ནོམ་ལྷར་རྟོག་གི་སྒོམ་པས་ཐ་མལ་གྱི་སྣང་བ་ཟིལ་གྱིས་གནན་ཏེ་ལེགས་པར་བསྒོམས་པས་དེའི་བྱིན་བརླབས་ཀྱིས་ཐ་མལ་གྱི་ཡུལ་ལ་ཐ་མལ་གྱི་རྟོག་པ་མི་འཇུག་པར་ལྷའི་འཁོར་ལོ་རྟོག་ཅིང་འཆར་བའི་བསྐྱེད་རིམ་གྱི་དཀྱིལ་འཁོར་པ་དེ་ཉིད་སེམས་ལས་རྒྱང་ཆད་པ་མིན་པར་སྣང་བ་དེ་ཉིད་ལ་གཟུང་འཛིན་རྫས་གཞན་དུ་རྟོག་པ་མེད་པའི་གསལ་སྣང་རྟོག་མེད་ཀྱི་ངོ་བོར་བརྟན་པ་ཐོབ་པའང་ཡོད་དེ། བསྐྱེད་རིམ་གྱི་དངོས་གྲུབ་གྲུབ་པ་ན་བསྐྱེད་རིམ་གྱི་ལྷ་ལ་མཐོང་རེག་གི་མཚན་མ་རྙེད་པ་ནའང་རྟོག་པ་དང་མ་འདྲེས་པར་མངོན་སུམ་ཚད་མས་དྲངས་པའི་ལྷ་ལ་ངེས་པ་རྙེད་པར་འཇོག་པའི་ཕྱིར། རྫོགས་རིམ་ཡིན་ན་རྟོག་མེད་ཡིན་པས་ཀྱང་མ་ཁྱབ་སྟེ། ལས་ཉོན་གྱི་འདུས་མ་བྱས་པའི་གཉུག་མ་ལྷུན་གྱིས་གྲུབ་པའི་ནང་རྡོ་རྗེའི་ལུས་ཕྱི་འཇིག་རྟེན་ཁམས་མཐའ་དག་རྣལ་འབྱོར་པ་ལ་མངོན་དུ་གྱུར་པ་ན་དེ་ཉིད་ལ་བློ་བུར་དྲི་མའི་གནས་ངན་ལེན་མི་འཛིན་པར་ཡང་དག་པར་སྦྱངས་ཏེ། གློ་བུར་རྣམ་དག་གི་གནས་གྱུར་ཕྱིར་མི་ལྡོག་པ་རིམས་ནད་ལེགས་པར་བྱང་བ་ལྟ་བུའི་ཆེད་དུ། སྣོད་བཅུད་དེ་དག་གི་ཆ་སོ་སོ་ནས་གཞན་མཆོག་གི་དཀྱིལ་འཁོར་པའི་རྟེན་དང་བརྟེན་པར་ཡང་དག་པའི་ཡེ་ཤེས་ཀྱི་རྟོག་སྟེ་ཡང་ནས་ཡང་དུ་སྒོམ་པར་བྱེད་པ་ཡིན་ལ། དེ་ཉིད་ཀྱི་ཕྱིར། རྫོགས་རིམ་ནཱ་རོ་ནི་གུ་ཆོས་དྲུག་རིམ་ལྔ་སྦྱོར་དྲུག་ལམ་འབྲས་ལ་སོགས་པ་སྒོམ་པ་ན་དང་པོར་རྫོགས་རིམ་འགྲུབ་པའི་ཆེད་དུ་རྟོག་པས་སྒོམ་ཞིང༌། ཕྱི་ནས་རྫོགས་རིམ་ཡང་དག་པར་གྲུབ་པ་ན་རང་བཞིན་རྣམ་པར་དག་པའི་སྣོད་བཅུད་ཀྱི་དཀྱིལ་འཁོར་དེ་ཉིད་གློ་བུར་དྲི་བྲལ་གྱི་དཀྱིལ་འཁོར་པར་གྱུར་ནས་རྟོག་པ་མེད་པར་མངོན་སུམ་པར་འཆར་བ་ན། འཆར་བ་པོའི་མི་རྟོག་ཡེ་ཤེས་མངོན་སུམ་པ་དེའི་ངོར་རང་རྒྱུད་ཀྱིས་བསྡུས་པའི་ཐུན་མོང་མིན་པའི་དག་པའི་ཡུལ་ཡུལ་ཅན་གྱི་ངོ་བོར་རྫས་ཐ་དད་པ་མེད་པར་ཆུ་ལ་ཆུ་བཞག་མ་གཏོགས་འཁྲུལ་སྣང་གི་གཟུང་འཛིན་རྒྱང་ཆད་པར་སྣང་ཞིང་ཞེན་ཅིང་རྟོག་པར་བྱ་བ་མ་ཡིན་ནོ། །ཞེས་བདག་གི་འདྲེན་པ་དམ་པ་ཡི་དམ་ལྷའི་ངོ་བོར་བཞུགས་པ་དག་གི་ཞལ་ལུང་དྲི་མ་མེད་པའོ། །འདིར་སྨྲས་པ།
ལས་སྣང་ཡེ་ཤེས་སྣང་བར་རྟོག་བྱེད་པའི། །
མ་དག་དག་པར་བསྒྱུར་བའི་བསྐྱེད་རིམ་ནི། །
མི་ཟབ་པ་ཡི་བསྐྱེད་རིམ་ཞེས་བྱ་སྟེ། །
ཕྱི་དཀྱིལ་གཙོར་གྱུར་བསྐྱེད་རིམ་ཞེས་སུ་གྲགས། །
ཡེ་སྣང་ཡེ་དཀྱིལ་ཉིད་དུ་རྟོགས་བྱེད་པའི། །
དག་པ་དག་པར་འཆར་བའི་བསྐྱེད་རིམ་ནི། ། 
ཟབ་མོ་བསྐྱེད་པའི་རིམ་པ་ཞེས་བྱ་སྟེ། །
ནང་ངམ་ལུས་དཀྱིལ་གཙོར་གྱུར་བསྐྱེད་རིམ་མོ། །
ཞེས་བསྡུ་བའི་ཚིགས་སུ་བཅད་པའོ། །
གཉིས་པ་རྫོགས་རིམ་ནི།
འོག་ཏུ་དེ་ཉིད་ཉམས་སུ་ལེན་ཚུལ་གྱི་སྐབས་སུ་བཤད་ལ།
གསུམ་པ་སྤྱོད་པ་ལ་གཉིས། གང་དུ་སྤྱོད་པའི་གནས། ཇི་ལྟར་སྤྱོད་པའི་ཚུལ་ལོ། །དང་པོ་ལ་༼གང་དུ་སྤྱོད་པའི་གནས༽གཉིས། དངོས་དང༌། འཕྲོས་དོན་ཏོ། །དང་པོ་༼དངོས་༽ལ་གཉིས། དུས་འཁོར་ནས་གསུངས་པའི་གནས་བཤད་པ་དང༌། བདེ་དགྱེས་སོགས་ནས་གསུངས་པའི་ཚུལ་ལོ། །དང་པོ་༼དུས་འཁོར་ནས་གསུངས་པའི་གནས་བཤད་པ་༽ལ་གཉིས། གནས་དེ་དག་གང་དུ་ཡོད་པ་དང༌། རྒྱུ་ཡུལ་ཀྱི་གནས་ཡིན་མིན་ལ་དོགས་པ་གཅོད་པའོ། །དང་པོ་༼གནས་དེ་དག་གང་དུ་ཡོད་པ་༽ནི།
དེ་ལྟར་རྡོ་རྗེ་ཐེག་པའི་རྣལ་འབྱོར་པ་གང་དག་རྡོ་རྗེ་འཆང་གི་གོ་འཕང་སྒྲུབ་པ་ལ། དེའི་རྒྱུའི་དགེ་བའི་ཚོགས་གསུམ་སོག་དགོས་པས། དེའི་ཚོགས་སོག་ཡུལ་ཡང༌། འཁྲུལ་པ་འཁོར་བ་ཡིན་པའི་འགྲོ་བ་དང༌། འཁྲུལ་པ་འཁོར་བ་ཡང་དག་པར་སྦྱངས་པའི་གནས་གྱུར་གྱི་མདོའི་སངས་རྒྱས་ཙམ་ལས་ཁྱད་པར་དུ་འཕགས་པའི་རང་བཞིན་ལྷུན་གྱིས་གྲུབ་པའི་ཡང་དག་པར་རྫོགས་པའི་སངས་རྒྱས་ཀྱི་དཀྱིལ་འཁོར་པ་ཉིད་དང་བདག་ཉིད་ཀྱི་སྒོ་གསུམ་རྡོ་རྗེ་གསུམ་གྱི་དཀྱིལ་འཁོར་པའང་དེ་དང་འདྲ་བར་རང་བཞིན་ལྷུན་གྱིས་གྲུབ་པའི་ཡང་དག་པར་རྫོགས་པའི་སངས་རྒྱས་སུ་གྱུར་པ་དག་སྐལ་བ་མཉམ་པར་གྱུར་པ་ཉིད་ཇི་ལྟར་བཞེད་པའི་བདེ་ཞིང་རྩེ་བའི་དགའ་མགུར་རོལ་བའི་རྡོ་རྗེའི་དགེ་ཚོགས་ཀྱི་མཆོད་སྤྲིན་རྒྱས་པར་འགེངས་པའི་སྤྱོད་པས་དཔལ་རྡོ་རྗེ་སེམས་དཔའི་སྤྱད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་པའི་སྒོ་ནས་རྡོ་རྗེ་འཆང་གི་གོ་འཕང་སྒྲུབ་པར་བྱེད་པ་ཡིན་ལ།
དེ་ལྟའི་ཚོགས་བསགས་ཡུལ་གྱི་སངས་རྒྱས་ཀྱི་ཞིང་ངམ་གནས་དེ་ཇི་ལྟ་བུ་ཞེ་ན། སངས་རྒྱས་དེ་དག་གི་ཡེ་ཤེས་དང་བདེ་བ་ཆེན་པོ་དང༌། ཐུགས་གསུང་སྐུ་དང་དེའི་མཛད་ཕྲིན་གྱི་ངང་ཚུལ་ལམ་དམ་ཚིག་གམ་དུར་ཁྲོད་དེ་རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་གྱི་དཀྱིལ་འཁོར་དྲུག་ཡིན་ལ། དཀྱིལ་འཁོར་དྲུག་པོ་དེའང་སྒྲིབ་བཅས་འཇིག་རྟེན་པས་ཡང་དག་པར་འདས་པའི་སྒྲིབ་བྲལ་གཞན་མཆོག་གི་འཇིག་རྟེན་གྱི་ཁམས་ཡིན་ལ། འཇིག་རྟེན་གྱི་ཁམས་དེ་ལྟ་བུ་དངོས་དང་དེའི་བྱིན་བརླབས་དང་འོད་ཟེར་གྱི་མཐུའི་གཟུགས་བརྙན་སྒྲིབ་བཅས་ཕྱི་མ་དག་པའི་འཇིག་རྟེན་དང༌། ནང་ལུས་ཀྱི་འཇིག་རྟེན་ལ་འཆར་ཞིང་སྣང་བར་གྱུར་པ་རྟེན་འབྲེལ་གྱི་ཆོས་ཉིད་ཀྱི་གྲུབ་པ་ཡིན་ལ། དེས་ན་རྣལ་འབྱོར་པ་ལས་དང་པོ་པས་དང་པོར་སྤྱི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་རྣམས་བསྙེན་པའི་དགེ་ཚོགས་ཀྱི་བྱེད་པའི་གནད་བཅིངས་པས་ནང་དང་གཞན་མཆོག་གི་དཀྱིལ་འཁོར་པ་ཐམས་ཅད་མཆོད་པར་འགྱུར་བའི་གནད་རང་འཆིང་དུ་འགྱུར་བ་ཡིན་ལ། བརྟན་པ་ཐོབ་པའི་རྣལ་འབྱོར་པས་ནང་ལུས་ཀྱི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་རྣམས་བསྙེན་པའི་དགེ་ཚོགས་བྱེད་པའི་གནད་བཅིང་བས་གཞན་མཆོག་དང༌། ཕྱིའི་དཀྱིལ་འཁོར་པ་མཐའ་དག་མཆོད་པར་འགྱུར་བའི་གནད་རང་འཆིང་དུ་འགྱུར་ལ། གནད་ཕྱི་མ་འདི་ཉིད་ཀྱི་དབང་དུ་མཛད་ནས། རྗེ་བཙུན་གླིང་རྗེ་རས་པས།
རང་ལུས་རྒྱལ་བའི་དཀྱིལ་འཁོར་ན། །
རྩ་ཁམས་དཔའ་བོ་མཁའ་འགྲོ་བཞུགས། །
ཡུལ་ཉི་ཤུ་རྩ་བཞི་རང་ལ་གདའ། །
ཁྱེད་ཚོགས་འཁོར་མཛད་ན་དེ་རུ་མཛོད། །
ཅེས་འབྱུང་བ་དང༌། གྲུབ་ཐོབ་ཆེན་པོ་ཨོ་རྒྱན་པ་ལ་ཡེ་ཤེས་ཀྱི་མཁའ་འགྲོས་གསུངས་པའི་གླུ་ལས།
ཨེ་མ་གསོན་དང་རྣལ་འབྱོར་པ། །
ཡུལ་ཉི་ཤུ་རྩ་བཞིའི་དངོས་གྲུབ་དེ། །
རང་ལུས་རྒྱལ་བའི་དཀྱིལ་འཁོར་ལས། །
དོན་ལོགས་ན་བཙལ་ཀྱང་ཅང་རྙེད་དམ། །
སེམས་རྣལ་དུ་ཕོབ་ལ་སྲོག་རྩོལ་བསྒོམས། །
ཅེས་འབྱུང་ངོ༌། །དབང་ཐོབ་པའི་རྣལ་འབྱོར་པས་གཞན་མཆོག་གི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་མཐའ་དག་ལ་རང་གར་ཆགས་ཐོགས་དང་བྲལ་བའི་སྒོ་ནས་མཆོད་པ་ཉིད་ཀྱི་རྒྱུས་རང་འབྲས་འཆི་མེད་བདེ་ཆེན་གྱི་དཔལ་ལས་ཕྱིར་ལྡོག་མེད་པར་འཁོར་ལོའི་དབང་ཕྱུག་ཅན་གྱི་ལོངས་སྤྱོད་རྟག་པར་འཚོ་ཞིང་གཞེས་པ་ནི་སྤྱོད་པའི་གནས་དང་ཚུལ་འདིས་ཉི་ཚེ་བའི་ཆོས་ཉིད་ཡིན་ནོ། །དེའི་ཕྱིར། གནས་ཀྱི་ཚུལ་ལ། རྒྱུད་ཀྱི་རྒྱལ་པོར།
དཔལ་ལྡན་ལྷུན་པོའི་ཕྱོགས་རྣམས་ཀུན་ཏུ་ས་ཡི་དཀྱིལ་འཁོར་ལ་སོན་གནས་རྣམས་ཀུན་དང་ཉེ་བའི་གནས། །
ཞིང་དང་འདུན་པ་དག་དང་འདུས་པ་ཅན་དང་རོ་ཁང་གནས་ནི་མེ་དང་རླུང་གི་མཚམས་ཀྱི་མཐར། །
ཞེས་དང༌། འགྲེལ་པར། དཔལ་ལྡན་ལྷུན་པོའི་ཕྱོགས་རྣམས་ཀུན་ནས་སུ་སྟེ། ཕྱོགས་བརྒྱད་དུ་སའི་དཀྱིལ་འཁོར་ལ་ས་བོན་གནས་རྣམས་ཀུན་དང་ཉེ་བའི་གནས་ཞེས་པ་ལ་གནས་ནི་ཕྱོགས་བཞིར་རླུང་དང་མེ་དང་ཆུ་དང་སའི་རང་བཞིན་གྱིས་གནས་པ། ཤར་གྱི་ལུས་འཕགས་དང༌། ཛམ་བུའི་གླིང་ཆུང་ངུ་དང༌། བྱང་གི་སྒྲ་མི་སྙན་དང༌། ནུབ་ཀྱི་བ་ལང་སྤྱོད་དོ། །ཉེ་བའི་གནས་ནི་རང་བཞིན་དེ་ཉིད་ཀྱི་ཕྱོགས་མཚམས་རྣམས་སུ་སྟེ། མེ་དང་བདེན་བྲལ་དང་དབང་ལྡན་དང་རླུང་གི་ཕྱོགས་སུའོ། །དེ་བཞིན་དུ་ཞིང་དང་ཉེ་བའི་ཞིང་ནི་རྒྱ་མཚོའི་ཕྱེད་ལའོ། །འདུན་པ་དང་ཉེ་བའི་འདུན་པ་ནི་རྒྱ་མཚོའི་ཕྱེད་གཞན་ལའོ། །འདུས་པ་ཅན་དང་ཉེ་བའི་འདུས་པ་ཅན་ནི་མེའི་དཀྱིལ་འཁོར་གྱི་ཕྱེད་ལའོ། །ཁང་པ་དང་ཉེ་བའི་ཁང་པ་ནི་མེའི་ཕྱེད་གཞན་ལའོ། །དུར་ཁྲོད་དང་ཉེ་བའི་དུར་ཁྲོད་ནི་རླུང་གི་ཕྱེད་ལའོ། །དུར་ཁྲོད་ཆེན་པོ་བརྒྱད་ནི། རླུང་གི་དཀྱིལ་འཁོར་གྱི་མཐའ་ལ་དང༌། ཞེས་མདོ་ཙམ་དུ་གསུངས་ནས།
རྒྱས་པར་འཆད་པ་ན། འཇིག་རྟེན་གྱི་ཁམས་དཔག་ཚད་འབུམ་ཕྲག་བཞི་པ་ལ་ཡོད་པ་དང༌། བྱེ་བྲག་འཛམ་བུ་གླིང་ཆུང་ངུ་ལྟ་བུ་ལ་ཡོད་པ་དང༌། ཡུལ་རེ་རེ་ལའང་ཡོད་པ་དང༌། གྲོང་ཁྱེར་རེ་རེ་ལའང་ཡོད་པ་དང༌། ནང་ལུས་ལ་ཡོད་པ་དང༌། དཀྱིལ་འཁོར་གྱི་འཁོར་ལོ་ལ་ཡོད་པའི་ཚུལ་དྲུག་བཤད་པའི་དང་པོ་ནི་དྲངས་མ་ཐག་པའི་ལུང་གི་དོན་སྟེ། ཚངས་པའི་གནས་ལ་དུས་ཀྱི་འཁོར་ལོའི་གནས་སམ་ཕོ་བྲང་དུ་བཞག་ནས་དེ་ཉིད་ཀྱི་དབང་དུ་མཛད་དེ་གསུངས་པའི་ཕྱིར། དང་པོར་གླིང་བཞི་གནས་པ་དང༌། མཚམས་བཞིའི་གླིང་ཉེ་བའི་གནས་དང༌། རྒྱ་མཚོ་ལ་ཕྱི་ནང་ཆ་གཉིས་བྱས་པའི་ནང་ཕྱོགས་བཞི་ཞིང༌། མཚམས་རྣམས་ཉེ་བའི་ཞིང་དང༌། ཕྱེད་ཕྱི་མའི་ཕྱོགས་སུ་འདུན་པ། མེའི་དཀྱིལ་འཁོར་ལའང་ཕྱི་ནང་གཉིས་ཀྱི་ནང་གི་ཕྱོགས་སུ་འདུས་པ་ཅན། མཚམས་སུ་ཉེ་བའི་འདུས་པ་ཅན། ཕྱི་མ་ལ་ཕྱོགས་སུ་ཁང་པ། མཚམས་སུ་ཉེ་བའི་ཁང་པ། རླུང་གི་ཕྱེད་ནང་མར་ཕྱོགས་སུ་དུར་ཁྲོད་ཕྱེད་ཕྱི་མ་ལ་དུར་ཁྲོད་ཆེན་པོ་བརྒྱད་དམ། རེ་རེ་ལ་བཞི་བཞི་སྟེ་ལྔ་བཅུ་རྩ་དྲུག་ཏུ་གསུངས་ཤིང༌། དུར་ཁྲོད་མི་བགྲང་ན་ཞེ་བརྒྱད་དུ་འགྱུར་བ་ནི་བཅུ་གཉིས་ལ་བཞིས་བསྒྱུར་བས་དེར་འགྱུར་བ་ཡིན་ལ། ཕྱིའི་འཇིག་རྟེན་གྱི་ཁམས་ཆེན་པོ་ལས་དེ་ལྟར་ཤེས་པར་བྱའོ། །
གཉིས་པ་ནི་འགྲེལ་ཆེན་དུ།
ད་ནི་གནས་ཞེས་པ་ལ་སོགས་པ་ཉེ་བའི་གནས་ལ་སོགས་པ་རྣམས་གསུངས་ཏེ། འདིར་ཐུན་མོང་གི་བྱིས་པ་རྣམས་ཡུལ་དྲུག་འཁྱམས་པའི་དོན་དུ་ཛ་ལནྡྷ་ར་ལ་སོགས་རྣམས་ལ་གནས་པ་ལ་སོགས་པར་གསུངས་སོ། །དེ་ཉིད་ནི་ཐམས་ཅད་དུ་ཁྱབ་བྱེད་དུ་མི་འགྱུར་ཏེ། རྣལ་འབྱོར་མ་རྣམས་ཀྱི་རིགས་སུམ་ཅུ་རྩ་དྲུག་ནི་གྲོང་ཁྱེར་གཅིག་ཏུའང་གནས་སོ། །ཞེས་འབྱུང་བས། ཕྱི་རོལ་པ་དག་ཀྱང་འཛིན་ན་རྩོད་དུས་ཀྱི་མགོ་བརྩམས་པ་ན། ལྷ་དང་ཀླུ་དང་མི་སོགས་ས་སྟེང་དུ་འཁྲུག་ཅིང་འགྱེད་ནས། ལྷ་ཆེན་པོ་དག་རྒྱལ་ཏེ་འདོད་པའི་འཁྲིག་པ་སོགས་ཀྱི་བདེ་བར་རོལ་པའི་གནས་སུ་ཕྱིན་ན་ལྷ་དག་གིས་ངན་སོང་དུ་འགྲོ་བའི་སྡིག་པ་སྦྱངས་ཤིང་ཐོ་རིས་ཐོབ་པའི་དངོས་གྲུབ་སྟེར་བ་ཡོད་དོ། །ཞེས་བགྲོད་པའི་གནས་དེ་དག་ལ་དེར་འདུ་བའི་སྐྱེ་བོ་དག་རྗེས་སུ་གཟུང་བའི་ཕྱིར་བཅོམ་ལྡན་འདས་ཀྱིས་ཀྱང་ཐབས་མཁས་པའི་འཕྲིན་ལས་ཀྱི་གནས་དེ་དག་ཏུ་ཁམས་གསུམ་པའི་ཆེ་བའི་ང་རྒྱལ་ཅན་གྱི་ལོག་འདྲེན་འབྱུང་པོ་ཐམས་ཅད་བཏུལ་ནས། རྡོ་རྗེ་འཆང་ཆེན་པོ་རང་གི་གཞལ་ཡས་ཀྱི་ཁང་པའི་གནས་རྡོ་རྗེའི་གདན་གྱི་དཀྱིལ་འཁོར་པར་བྱིན་གྱིས་རླབས་ནས་རྡོ་རྗེའི་སྐལ་བ་དང་མི་ལྡན་པ་དག་ལས་ཀྱི་སྒྲིབ་པ་དག་ལུས་ངག་དཀའ་བ་སྤྱད་པའི་སྒོ་ནས་སྦྱོང་དུ་འཇུག་པ་དང༌། རྡོ་རྗེའི་སྐལ་བ་དང་ལྡན་པ་དག་ལ་གསང་བའི་དམ་ཚིག་ལ་ལོངས་སྤྱོད་དུ་བཅུག་ནས་དེ་ཉིད་ཀྱི་དངས་མའི་ལུས་སེམས་ཚིམ་སྟེ། ཐ་མལ་གྱི་སྒོ་གསུམ་འཁོར་བའི་ཆ་མྱ་ངན་ལས་འདས་པ་ལ་ཟློ་བར་བྱེད་པའི་དངོས་གྲུབ་སྦྱིན་པར་མཛད་པ་ཡིན་ལ། ད་ལྟའི་གནས་སོགས་ནི་འཛམ་གླིང་ཆུང་ངུ་ལ་སོགས་པའི་གླིང་རེ་རེ་ཡང་ཚར་བར་ཡོད་དེ། རྒྱུད་སྡེ་གཞན་དུ་འདི་ལྟའི་གནས་སོགས་ཀྱི་རབ་ཏུ་བྱེད་པ་རྒྱ་ཆེར་བཞག་པ་ལྟ་བུའི་ཕྱིར། 
དེའང་རྡོ་རྗེ་འཆང་གི་བླ་མེད་ཀྱི་རྒྱུད་མཐའ་ཡས་པར་གསུངས་པའི་གནད་ཀྱིས་དེ་ལྟར་གསུངས་ནས། གདུལ་བྱ་དག་གི་ས་བཅུ་གཉིས་ཀྱི་རྟོག་པ་ཐོབ་པའི་གནས་མཐའ་ཡས་པར་ཡོད་པས་འཛམ་བུ་གླིང་གི་གནས་ལྟ་བུ་རེ་རེ་ལའང་ཛཱ་ལནྡྷར་དང་ཙ་རི་ཏྲ་ལྟ་བུའི་གནས་ཀྱི་མིང་དང་མིང་དེ་དོན་མཐུན་དུ་འཇུག་པའི་གནས་མཐའ་ཡས་པར་ཡོད་པ་ཐམས་ཅད་གནས་དེ་དང་དེར་གྲུབ་སྟེ། དཔེར་ན་རྗེ་ནཱ་རོ་པ་དང་མར་པ་དག་གིས་ཙ་རི་རྒྱ་གར་ལྷོ་ཕྱོགས་སུ་ཡོད་པར་གསུངས་པ་དང༌། རྗེ་མི་ལ་དང་སྒམ་པོ་པ་སོགས་ཀྱིས་ཙ་རི་ཀློ་རྐོང་མཚམས་སུ་ཡོད་པར་གསུངས་པས་གཅིག་ཙ་རི་ཡིན་ན། ཅིག་ཤོས་ཙ་རི་མ་ཡིན་མི་དགོས་པ་ལྟ་བུའི་ཕྱིར་རོ། །
གསུམ་པ་ནི།
འགྲེལ་ཆེན་དུ། གང་གིས་ན་འདིར་མཆོག་གི་དང་པོའི་སངས་རྒྱས་ཐམས་ཅད་ལ་ཁྱབ་པར་བྱེད་པ་ཉིད་ཡིན་པའི་ཕྱིར་ན། བོད་ལ་སོགས་པ་དང༌། རྒྱ་ནག་ལ་སོགས་པའི་ཡུལ་རྣམས་ནའང་གནས་ལ་སོགས་པ་རྣམས་ཡོད་དོ། །དེ་ཉིད་བསྡུས་པའི་རྒྱུད་གཞན་དུ་མ་བསྟན་ཏོ། །ཞེས་གསུངས་པས། བདེ་དགྱེས་སོགས་རྒྱུད་གཞན་དུ་ཡུལ་རེ་རེ་ལ་གནས་སོགས་ཡོད་པའི་ཚུལ་སྦས་ཏེ་མ་བསྟན་པ་ཡིན་ཞེས་གསུངས་སོ། །
བཞི་པ་ནི།
གནས་སོགས་སོ་དྲུག་དང༌། དེའི་བར་དུར་ཁྲོད་ཆེན་པོ་བརྒྱད་བསྣན་ནས་ཞེ་བཞིའི་དབང་དུ་མཛད་དེ། འགྲེལ་ཆེན་ལས། གནས་ནི་སྒྲོལ་མ་ལ་སོགས་པ་རྣམས་ཀྱི་ཁྱིམ་སྟེ་རྣམ་པ་བཞིའོ། །དེ་བཞིན་སྒྲ་རྡོ་རྗེ་མ་ལ་སོགས་པ་རྣམས་ཀྱི་ཁྱིམ་ནི་རྣམ་པ་དྲུག་གོ །ཙརྩི་ཀ་ལ་སོགས་པ་རྣམས་ཀྱི་ཁྱིམ་ནི་ཚནྡྷོ་ཧ་རྣམ་པ་བརྒྱད་དོ། །རྨུགས་བྱེད་མ་ལ་སོགས་པའི་ཁྱིམ་ནི་འདུས་པ་རྣམ་པ་བཅུ་དྲུག་གོ །ཁྱི་གདོང་མ་ལ་སོགས་པའི་ཁྱིམ་ནི་དུར་ཁྲོད་རྣམ་པ་བརྒྱད་དོ། །ཞེས་བཅུ་ཕྲག་དང་པོ་དང༌། དེ་ནས་བཅོ་བརྒྱད་པ་དང༌། དེ་ནས་བརྒྱད་དེ་སོ་དྲུག་ནི་རིགས་སོ་དྲུག་གི་བུད་མེད་ཡོད་པའི་ཁྱིམ་སོ་དྲུག་ནི་ཡུལ་དང་གནས་སོ་དྲུག་གི་བདག་ཉིད་ཅན་གྱི་གྲོང་ཁྱེར་དང༌། གྲོང་ཁྱེར་གྱི་ཕྱི་རོལ་རོའི་གནས་ཀྱི་ཕྱོགས་མཚམས་བརྒྱད་ནི་དུར་ཁྲོད་བརྒྱད་དང་བཅས་པའི་ཞེ་བཞིའོ། །
ལྔ་པ་ནི།
སྤྱི་བོའི་འཁོར་ལོ་ལ་སོགས་པ་རྣམས་སྒྲོལ་མ་ལ་སོགས་པའི་གནས་དང་ཉེ་བའི་གནས་དང༌། མགྲིན་པར་སྒྲ་རྡོ་རྗེ་མ་ལ་སོགས་པ་དང༌། ལྟེ་བར་ཙརྩི་ཀ་ལ་སོགས་པ་དང༌། ཡང་མགྲིན་པར་ཁྲོ་མོ་རྨུགས་བྱེད་ལ་སོགས་དང༌། སོར་ཚིགས་སུ་ཁྱི་གདོང་མ་ལ་སོགས་པའི་གནས་ཏེ་གནས་སོ་དྲུག་ཏུ་བཞག་གོ །
དྲུག་པ་ནི།
དཀྱིལ་འཁོར་ལ་ཡང་ལྷ་བཞུགས་པའི་དབང་དུ་བྱས་ན། སྒྲོལ་མ་ལ་སོགས་བཞུགས་པའི་ཡུལ་གནས་དང་ཉེ་བའི་གནས་དང༌། སྒྲ་རྡོ་རྗེ་མ་ལ་སོགས་པ་བཞུགས་པའི་ཡུལ་ཞིང་དང་ཉེ་བའི་ཞིང་དང༌། གསུང་གི་རྣལ་འབྱོར་མ་བཞུགས་པའི་ཡུལ་ཙྪནྡོ་ཧ་དང་ཉེ་བའི་ཙྪནྡོ་ཧ་དང༌། རྨུགས་བྱེད་མ་ལ་སོགས་པ་རྣམས་བཞུགས་པའི་ཡུལ་འདུ་བ་དང་ཁྱི་གདོང་མ་ལ་སོགས་པ་བཞུགས་པའི་ཡུལ་ནི་དུར་ཁྲོད་ལ་སོགས་པར་རྣམ་པར་གཞག་གོ །
ཡང་དཀྱིལ་འཁོར་འཁོར་ལོའི་གནས་ཡོངས་རྫོགས་ཀྱི་དབང་དུ་བྱས་ན། ཐུགས་དཀྱིལ་ལ་གནས་དང་ཉེ་བའི་གནས་དང༌། གསུང་དཀྱིལ་ལ་ཞིང་དང་ཉེ་བའི་ཞིང་དང༌། འདུན་པ་དང་ཉེ་བའི་འདུན་པ། འདུས་པ་ཅན་དང་ཉེ་བའི་འདུས་པ་ཅན། སྐུ་དཀྱིལ་ལ་ཁང་པ་དང་ཉེ་བའི་ཁང་པ་རྣམས་སོ། །དེ་ལྟར་བཤད་པའི་ཕྱི་ནང་གི་གནས་དེ་དག་གི་གཙོ་བོའི་གནས་དེ་གང་སྙམ་ན། ཁམས་གསུམ་པའི་དཀྱིལ་འཁོར་ལ་ལྟོས་པའི་གནས་ཀྱི་གཙོ་བོ་ནི། ཁམས་གསུམ་པ་འདི་ཉིད་སྟེང་དུ་དུས་ཀྱི་འཁོར་ལོའི་གནས་གཞན་མཆོག་སྒྲིབ་བྲལ་གྱི་འོག་མིན་ནོ། །འཛམ་གླིང་ཆུང་ངུ་ལ་ལྟོས་པའི་གཙོ་བོའི་གནས་ནི། དེ་བཞིན་གཤེགས་པ་སེང་གེའི་ཁྲིར་བཞུགས་ནས་རྒྱུད་གསུངས་པའི་གནས་དཔལ་ལྡན་འབྲས་སྤུངས་དང༌། འཕགས་ཡུལ་གྱི་རྡོ་རྗེ་གདན་དང༌། ཤམྦྷ་ལའི་ཕོ་བྲང་ཀཱ་ལ་པ་རྣམས་སོ། །ཡུལ་རེ་ལ་ལྟོས་པའི་གནས་ཀྱི་གཙོ་བོ་ནི། ཡུལ་སོ་དྲུག་དང་ང་དྲུག་སོགས་ལ་ཁྱབ་བྱེད་དུ་འཇུག་པའི་གནས་སོ་བདུན་པ་དང༌། གནས་ང་བདུན་པ་སོགས་གང་ཡིན་པ་དེ་ཉིད་ལ་འཇོག་གོ །གྲོང་ཁྱེར་ལ་ལྟོས་པའི་གནས་ཀྱི་གཙོ་བོ་ནི་གདོལ་པ་མོ་སྣ་ཚོགས་ཡུལ་གྱི་ཁྱིམ་གང་ཡིན་པ་དེ་ཉིད་དོ། །ནང་ལུས་ལ་ལྟོས་པའི་གནས་ཀྱི་གཙོ་བོ་ནི་སྙིང་ག་དང༌། དཀྱིལ་འཁོར་གྱི་འཁོར་ལོ་ལ་ལྟོས་པའི་གནས་ཀྱི་གཙོ་བོ་ནི། དཀྱིལ་འཁོར་ཆུ་སྐྱེས་སེང་གེའི་ཁྲི་ཉིད་དོ། །
གནས་འདི་ཉིད་ལ་རྒྱུ་བའི་རྣལ་འབྱོར་པའང་སྐལ་བ་དམན་འབྲིང་མཆོག་གི་དབྱེ་བས་དམན་པ་ནི། འཛམ་གླིང་ཆུང་ངུ་ལྟ་བུའི་གནས་སོགས་པར་རྒྱུ་ཞིང༌། འབྲིང་ནི། ཕྱིའི་འཇིག་རྟེན་གྱི་ཁམས་ཆེན་པོའི་གནས་ལ་སོགས་པར་རྒྱུ་ཞིང༌། མཆོག་ནི། ཡུལ་གྲོང་རེ་རེའི་གནས་ལ་སོགས་པར་འཇིག་རྟེན་གྱི་ཁམས་ཆེན་པོའི་གནས་སོགས་ཀྱི་དཔའ་བོ་མཁའ་འགྲོ་ཐམས་ཅད་བསྡུས་ནས་དེ་ཉིད་གནས་ཐམས་ཅད་པར་བྱིན་གྱིས་བརླབས་ཏེ་རྒྱུ་བ་དང༌། ཆེས་རྣོན་པོ་ནི་རང་གི་ལུས་ཉིད་ཀྱི་ཆ་ཤས་རྣམས་གནས་སོགས་དེ་ལྟར་དུ་ལྷན་སྐྱེས་ཀྱི་གྲུབ་པ་གསལ་བར་སྣང་ཞིང་འཕྲུལ་བར་གྱུར་པ་ཉིད་ལ་རྒྱུ་བ་སྟེ། དེ་ལྟའི་གནས་ཉིད་ལ་ནི་ཕྱིའི་གནས་ཐམས་ཅད་དུ་བགྲོད་དེ་བསགས་སྦྱང་བྱེད་པ་ལས་འདིར་བསགས་སྦྱང་བྱས་པའི་དགེ་ཚོགས་རྒྱ་ཆེ་ཞིང་བསགས་ཕུལ་ཆེ་ལ་འགྲུབ་སླ་བ་ཡིན་ཏེ། ནང་གི་ལུས་སེམས་ཀྱི་དཀྱིལ་འཁོར་ལ་གནད་བཅིང་པས། ཕྱི་སྣོད་དང་ཡུལ་གྱི་འཇིག་རྟེན་ཐམས་ཅད་དག་པ་རབ་འབྱམས་སུ་འཆར་བ་རྒྱུ་འབྲས་སུ་གནས་པའི་ཕྱིར། ཞིང་སྦྱོང་བའི་ཚུལ་འདི་ལྟ་བུ་དང་རྗེས་སུ་མཐུན་པ་མདོའི་ལུགས་ལའང་ཡོད་དེ། དབང་ཐོབ་པའི་བྱང་ཆུབ་སེམས་དཔའ་དག །བྱང་ཆུབ་ཀྱི་སྤྱད་པ་རླབས་པོ་ཆེ་སྦྱོང་བ་ན་བྱང་ཆུབ་སེམས་དཔའ་རང་གི་ལུས་ཀྱི་བ་སྤུའི་ཁུང་བུ་རེ་རེ་ནས་ཀྱང་དག་པ་དང་མ་དག་པའི་འཇིག་རྟེན་མཐའ་ཡས་པ་འབྱིན་པ་དང༌། སྡུད་པར་བྱེད་ཅིང་མ་དག་པའི་འགྲོ་བ་ཐམས་ཅད་སྨིན་ཅིང་གྲོལ་བ་དང༌། དག་པའི་ཞིང་ཐམས་ཅད་མཆོད་པར་བྱེད་པའི་སྒོ་ནས་རང་གཞན་ཐམས་ཅད་བྱང་ཆུབ་སྨིན་པའི་ཐབས་ཁྱད་པར་ཅན་སྣང་བའི་ཕྱིར།
གཉིས་པ་རྒྱུ་ཡུལ་ཀྱི་གནས་ཡིན་མིན་ལ་དོགས་པ་གཅོད་པ་ནི།
བོད་ཁ་ཅིག །ཤར་ལུས་འཕགས་སོགས་སྤྱོད་པ་བྱེད་པའི་གནས་མ་ཡིན་ཏེ། དེ་དག་ཏུ་བགྲོད་དགོས་ན་བགྲོད་མི་ནུས་པའི་ཕྱིར། སྤྱོད་པའི་བར་ཆོད་དུ་འགྱུར་རོ་ཞེས་ཟེར་བ་ནི། མི་འཐད་དེ། བསྐྱེད་རིམ་གྱི་འཇིག་རྟེན་པའི་དངོས་གྲུབ་དོན་དུ་གཉེར་བས་ཀྱང་ས་འོག་ལ་སོགས་པའི་དངོས་གྲུབ་གྲུབ་པ་ན། ས་འོག་གི་གནས་བརྒྱད་ལ་སོགས་པར་བགྲོད་ནུས་ཤིང༌། བསྐྱེད་རིམ་གྱིས་མཁའ་སྤྱོད་གྲུབ་པ་ན་འདོད་གཟུགས་ཀྱི་བར་དུ་འགྲོ་ནུས་པར་གསུངས་ན་ཤར་གླིང་ལ་སོགས་པར་སྤྱོད་པའི་དོན་དུ་རྣལ་འབྱོར་པ་དམན་འབྲིང་རྣམས་རྒྱུ་མི་ནུས་པར་མི་འགྲུབ་པའི་ཕྱིར་རོ། །
གཉིས་པ་བདེ་དགྱེས་ནས་གསུངས་པའི་ཚུལ་ནི། བདེ་མཆོག་ལས།
ཀུ་ལུ་ཏ་དང་དགོན་པ་དང༌། །
སིན་དྷུའི་ཡུལ་དང་གྲོང་ཁྱེར་དང༌། །
གསེར་གྱི་གླིང་དང་སོ་སོར་རཥྟ། །
དེ་བཞིན་ཁྱིམ་གྱི་ལྷ་དང་ནི། །
ཡི་དྭགས་གྲོང་དང་ཁ་བའི་གནས། །
ཀཉྩི་ལམྦྷ་ཀའི་ཡུལ། །
ཀ་ལིངྐ་དང་ཀོ་ས་ལ། །
ཏྲི་ཤ་ཀུ་ནི་ཨོ་ཊ་དང༌། །
ཀཱ་མ་རུ་པ་མཱ་ལ་ཝ། །
ལྷ་མོའི་མཁར་དང་རཱ་མི་དབང༌། །
ཨཽ་རྒྱན་ཛྭ་ལན་དྷ་ར་དང༌། །
པུལླི་རཱ་མ་ལ་ཡ་སོགས། །ཞེས་དང༌།
བདེ་མཆོག་འབྱུང་བའི་དགུ་པ་ལས། །
གནས་རི་པུལླི་རར་གྲགས་ཏེ། །
དེ་བཞིན་ཛྭ་ལན་ནྡྷ་ར་གནས། །
ཨཽ་རྒྱན་དེ་བཞིན་གནས་པ་ཡིན། །ཞེས་དང༌།
ཉེ་གནས་གོ་ཏ་ཝ་རི་ཏེ། །
དེ་བཞིན་རཱ་མོ་ཤྭ་རིའི་མིང༌། །
དེ་ཝཱི་ཀོ་ཊར་མངོན་བརྗོད་དང༌། །
མ་ལ་ཝ་ཡང་ཉེ་བའི་གནས། །
ཞེས་ཉེ་གནས་བཞི་དང༌།
ཞིང་ནི་ཀ་མ་རུ་པ་སྟེ། །ཨོ་ཊར་མངོན་པར་བརྗོད་པ་ཡང༌། །ཞེས་ཞིང་གཉིས་དང༌།
ཉེ་ཞིང་ཏྲི་ཤ་ཀུ་ན་སྟེ། །ཀོ་ས་ལ་ཡང་ཉེ་བའི་ཞིང༌། །ཞེས་ཉེ་ཞིང་གཉིས་དང༌།
ཀ་ལིངྐ་དང་ལཾ་བ་ཀ །དེ་བཞིན་ཚནྡྷོ་ཧ་ཡིན་ཏེ། །ཞེས་ཚནྡྷོ་ཧ་གཉིས་དང༌།
ཀཉྩི་ཧི་མ་ལ་ཡ་ནི། །ཁྱད་པར་ཉེ་བའི་ཚནྡྷོ་ཧ། །ཞེས་ཉེ་བའི་ཚནྡྷོ་ཧ་གཉིས་དང༌།
འདུས་པ་པྲེ་ཏ་ཝ་སི་ནི། །གྲ໏་ཧ་དེ་ཝ་ཡང་དེ་བཞིན། །ཞེས་འདུས་པ་གཉིས་དང༌།
སོ་སོ་རཥྟ་གསེར་གླིང་གང༌། །ཉེ་བའི་འདུས་པ་གཉིས་ཡིན་ཏེ། །
ཞེས་ཉེ་བའི་འདུས་པ་གཉིས་དང༌།
ས་ཊ་ལི་སུ་ཊ་དུར་ཁྲོད་དེ། །སིནྡའང་དེ་བཞིན་དུར་ཁྲོད་དོ། །
ཞེས་གཉིས་དུར་ཁྲོད་དང༌།
མ་རུ་ཀཱ་མ་ཏ་གཉིས་ནི། །ཉེ་བའི་དུར་ཁྲོད་གནས་སུ་བཤད། །
ཅེས་ཉེ་བའི་དུར་ཁྲོད་གཉིས་གསུངས་པ་ལ།
ཞེས་གནས་ཉེར་བཞིར་གསུངས་པ་མང་ལ། དཔལ་དགྱེས་པ་རྡོ་རྗེར། སོ་གཉིས་གསུངས་ཏེ།
གནས་ནི་ཛ་ལནྡྷ་རར་བཤད། །
དེ་བཞིན་ཨཽ་ཌི་ཡ་ཎ་ཉིད། །
དེ་བཞིན་དུའང་ཀམ་རུ་ཉིད། །
ཅེས་གནས་བཞི་དང༌།
ཉེ་གནས་ལ་མ་ལ་ཝ་ཞེས་བརྗོད། །
སིནྡྷ་ནཱ་ག་ར་ཉིད་དོ། །
ཞེས་ཉེ་གནས་གཉིས་དང༌།
ཞིང་ནི་མུམྨུ་ནིར་ཞེས་བཤད། །
ཞིང་ནི་བྱེད་པའི་བྲང་ཉིད་དོ། །
དེ་ཝཱི་ཀོ་ཊ་དེ་བཞིན་ཞིང༌། །
ཞིང་ནི་ལྕགས་པའི་བྲང་ཉིད་དོ། །
ཞེས་བཞི་ཞིང་དང༌།
ཚནྡྷོ་ཧ་ནི་ཀེ་ལ་དང༌། །
ལཉྫ་རྒྱ་མཚོའི་ནང་སྐྱེས་དང༌། །
ལཾ་བ་ཀ་དང་ཀཉྩི་ཉིད། །
དེ་བཞིན་སོ་སོ་རཥྟ་ཉིད། །ཅེས་ཚནྡྷོ་ཧ་དང༌།
ཉེ་བའི་ཚནྡྷོ་ཀ་ལིངྐ། །
གསེར་དང་ལྡན་པའི་གླིང་དང་ནི། །
ཀོངྐ་ན་ཡང་ཉེ་ཚནྡྷོ། །
མདོར་བསྡུས་ནས་ནི་བརྗོད་པར་བྱ། །
ཞེས་ཉེ་བའི་ཙྪནྡྷོ་དང༌།
ཙཱ་རི་ཏྲ་དང་ཀོ་ས་ལ། །
བིནྡྱ་གཞོན་ནུའི་གྲོང་ཁྱེར་རོ། །
རྡོ་རྗེ་སྙིང་པོ་རྡོ་རྗེ་ཆེ། །
ཉེ་བའི་འཐུང་གཅོད་དེར་ཉེ་བའོ། །
ཞེས་ཉེ་བའི་འཐང་གཅོད་དང༌།
དུར་ཁྲོད་རབ་སོན་དགེ་འདུན་དང༌། །
དུར་ཁྲོད་རྒྱ་མཚོའི་འགྲམ་ཉིད་དོ། །
ཞེས་དུར་ཁྲོད་དང༌།
ཞེས་ཉེ་བའི་དུར་ཁྲོད་དེ་སོ་གཉིས་སུ་གསུངས་པ་ལ། དཔལ་སམྦུ་ཊར་གསུངས་ཏེ། མན་སྙེར། གནས་དང་ཉེ་བའི་གནས་བཞི་བཞི་སྟེ་བརྒྱད་དང༌། ཞིང་དང་ཉེ་བའི་དུར་ཁྲོད་ཀྱི་བར་གཉིས་གཉིས་ཏེ་བཅུ་དྲུག་གོ །འཐུང་གཅོད་ལ་དངོས་བསྟན་ལྔ་དང༌། ཙཱ་རི་ཏྲ་དང་གྲོང་དང་གྲོང་ཁྱེར་གྱི་མཐའ་སྟེ་ལཉྫའི་རྒྱ་མཚོའི་དབུས་སུ་སོན་པ་ཧ་རི་ཀེ་ལ་དང༌། ཉེ་བའི་འཐུང་གཅོད་ཀྱི་བྱེ་བྲག་ཏུ་བསྡུས། དུར་ཁྲོད་དང་ཉེ་བའི་དུར་ཁྲོད་ལ་གཉིས་གཉིས་སུ་དབྱེ་བས་སོ་ལྔར་བཞེད་དོ། །ཡང་ཕྱག་ཆེན་ཐིག་ལེར།
ཨཽ་གྲི་ཡ་ན་རྡོ་རྗེའི་གནས། །
གནས་ནི་ཛྭ་ལནྡྷ་རར་དྲན། །
གནས་ནི་པུལླི་ར་མ་དང༌།
གནས་ནི་ཀ་མ་རུ་པའོ། །
ཉེ་བའི་གནས་ནི་མཱ་ལར་བསྟན། །
སི་ན་གར་སིངྒ་ལ། །
ཞིང་ནི་མུ་མུ་ནི་རུ་གྲགས། །
དེ་བཞིན་དེ་བི་ཀོ་ཊ་དང༌། །
ཉེ་བའི་ཞིང་ནི་ཀ་ལ་ཏ། །
ཨརྦ་ཏར་ནི་དེ་བཞིན་དྲན། །
ཧ་རི་ཀེ་ལ་ཙྪནྡྷོ་ཧ། །
གྷུ་ཧ་བ་རི་དེ་བཞིན་ནོ། །
ལཾ་བ་ཀ་དང་ཀཉྩི་དང༌། །
ཉེ་བའི་ཚནྡྷོར་བསྟན་པའོ། །
འདུས་པ་དེ་བ་ཀརྨཱ་ཏེ། །
དེ་བཞིན་དུ་ནི་གསེར་གླིང་ངོ༌། །
ཀུན་ཀན་དང་ནི་བིནྡྷ་ཏེ། །
ཉེ་བའི་འདུས་པར་དྲན་པའོ། །
ཡིད་དགའ་འདུས་པའི་དུར་ཁྲོད་དང༌། །
དུར་ཁྲོད་རྒྱ་མཚོའི་ངོགས་སུའོ། །
ཉེ་བའི་དར་ཁྲོད་ཙཱ་རི་ཏྲ། །
དེ་བཞིན་ཀརྨ་པ་རའོ། །
ཀསྨིར་པཱི་ལ་ཝ་རུ་གྲགས། །
དེ་བཞིན་ཀེའུ་རར་ཡུལ་ཡིན། །
ཉེ་བའི་པི་ལ་ནེ་པ་ལ། །
ཉེ་བའི་པི་ལ་ཀར་ཎི་ཛོ། །
ཞེས་འབྱུང་བས་ཀྱཻ་རྡོར་འབུམ་ལྔ་སོགས་ནས་འབྱུང་བའི་གནས་སོ་གཉིས་ཀྱི་ཁར་འདིའི་པཱི་ལ་དང་ཉེ་བའི་པཱི་ལ་ལ་གནས་གཉིས་གཉིས་ཏེ་བཞི་བསྣན་པས་སོ་དྲུག་ཏུ་འགྱུར་ལ། དེས་ན་གནས་སོ་དྲུག་པོ་འདི་དགྱེས་རྡོར་རྩ་རྒྱུད་དུ་སོ་གཉིས་དང་བཤད་རྒྱུད་དུ་ཁ་བསྐང་སྟེ་སོ་དྲུག་ཏུ་བཤད་པ་འདི་ལྟ་བུ་དཔལ་ལྡན་ས་སྐྱ་པའི་སྡོམ་གསུམ་རབ་བྱེད་ཀྱི་ཊིཀ་བྱེད་རྣམས་ཀྱི་ཁོང་དུ་མ་ཆུབ་པར་ཡུལ་ཆེན་པོ་སོ་དྲུག་གི་ངོས་འཛིན་ཐམས་ཅད་འཁྲུལ་པར་མཐོང་སྟེ་རྒྱས་པར་འོག་ནས་འཆད་དོ། །ཡང་མཁའ་འགྲོ་རྒྱ་མཚོར།
གནས་ནི་གང་བའི་རི་ཉིད་དང༌། །ཞེས་པ་ནས།
ལྟེང་ཀ་དང་ནི་རྫིང་བུ་སྟེ། །
ཞེས་པའི་བར་གྱི་རེ་རེ་ལ་བཞི་བཞིར་དབྱེ་བས་ཞེ་བརྒྱད་དུ་གསུང་ལ། འདིར་ནི་ཕྱོགས་ཙམ་བསྟན་པ་ཙམ་ཡིན་གྱི་གཞན་དུ་རྣལ་འབྱོར་དང༌། ཁྱད་པར་རྣལ་འབྱོར་མའི་རྒྱུད་སྡེ་རབ་འབྱམས་དུ་མར་གནས་སོགས་ཀྱི་དབྱེ་བ་མི་ཅིག་པ་ངོས་འཛིན་འབྱམས་ཀླས་སུ་ཡོད་པས་དེ་ལྟར་བཤད་དོ་ཅོག་གི་ཡུལ་དེ་དག་འདིར་བསྟན་གྱི་གནས་སུ་ཤེས་པར་བྱ་དགོས་ལ། དེ་ཡང་བདག་གི་རྗེ་བླ་མ་ཆེན་པོས། གནས་བཅུ་གཉིས་ཏེ་ས་ཆེན་པོ་བཅུ་གཉིས་ལ་བརྟེན་པའི་གནས་དང་སའི་ནང་གསེས་ང་དྲུག་སོགས་དུ་མར་གསུངས་པ་དེ་དག་གིས་ས་ཆེན་བཅུ་གཉིས་ཀྱི་རྟོགས་པའི་ཆ་སོ་སོ་བ་དེང་སང་རྒྱུད་ལ་འདྲེན་པར་བྱེད་པའི་བསོད་ཚོགས་གང་དུ་སོག་པར་འགྱུར་བའི་ཡུལ་དང་ཁྱིམ་ནི་དེ་ལྟའི་གནས་སོགས་དང༌། དེ་ལྟའི་གྲོགས་བྱེད་པའི་བཤེས་གཉེན་དག་ནི་དེར་བཞུགས་ཀྱི་ས་ཡི་བདག་ཉིད་ཅན་གྱི་དཔའ་བོ་དང་རྣལ་འབྱོར་མའི་ངོ་བོར་བཞུགས་པ་དག་གི་ཇི་ལྟར་མཛད་པའི་ཕྲིན་ལས་འཛིན་ནས་སློབ་མ་རྗེས་སུ་བསྐྱང་བར་བྱེད་པ་ཉིད་ཀྱི་ཕྱིར། ཡུལ་དེ་ལྟ་བུ་དག་གང་དུ་ཡོད་པ་དེ་ཉིད་གནས་ལ་སོགས་པ་རྣམས་ཡིན་ལ། ཁྱད་པར་དབང་གི་ལམ་གྱི་བདེ་མྱོང་འགྲུབ་པའི་སྤྱོད་ཡུལ་དང་ཁྱིམ་ནི་རྒྱུད་སྡེ་དག་ལས་གསུངས་པའི་གནས་ཆེན་དེ་ཉིད་དུ་དོན་གྱིས་གྲུབ་སྟེ། ཡུལ་ཁྱིམ་དེ་དག་གིས་གནས་ཆེན་དེ་ཉིད་ཀྱི་བྱ་བ་རྣལ་འབྱོར་པ་དེ་ལ་བྱེད་པའི་ཕྱིར་རོ། །ཞེས་གསུངས་ཏེ། ས་ཆེན་བཅུ་གཉིས་ཀྱི་གནས་སོགས་རབ་ཏུ་ཕྱེ་བ་དེ་ཉིད་ཀྱི་ངེས་པས་བཅོམ་ལྡན་འདས་དུས་ཀྱི་འཁོར་ལོ་ལ་སོགས་པར་འཕགས་པའི་རྣམ་བཞག་ཀྱང་ང་དྲུག་ལ་སོགས་པར་འཇོག་དགོས་པ་ནི་རྒྱུད་སྡེ་འོག་མ་དང༌། བླ་མེད་རང་ལའང་ཕ་མའི་རྒྱུད་སོགས་ལས་ཁྱད་པར་འབྱེད་ཆོས་བླ་ན་མེད་པ་ཡིན་ཀྱང་གསང་བའི་སྙིང་པོ་རྡོ་རྗེ་སློབ་དཔོན་གྱི་ཐུགས་ལ་གནས་པ་ཉིད་ཀྱི་ཕྱིར། ཕྱོགས་ཙམ་ལས་བསྟན་པར་བྱ་བ་མ་ཡིན་ནོ། །
གཉིས་པ་འཕྲོས་དོན་ནི།
ས་སྐྱ་པཎྜི་ཏ་ཆེན་པོས། བོད་དུ་ཡོད་པའི་ཙ་རི་ཏྲ་འདི་གནས་ཆེན་པོ་བདུན་དུ་གྲགས་པའི་ཙ་རི་མ་ཡིན་པས་སྤྱོད་པའི་གནས་སུ་མི་འཐད་པ་དང༌། མ་ཕམ་མ་དྲོས་མ་ཡིན་པ་དང༌། ཏི་སེ་གངས་ཅན་མ་ཡིན་པས། རི་མཚོ་དེ་དག་ཏུ་ཕྱིན་ཀྱང་མ་དྲོས་གངས་ཅན་རྣམས་སུ་ཕྱིན་པ་ལྟ་བུའི་སྐྱོན་དགེ་ཅི་ཡང་བསྐྱེད་པར་མི་ནུས་སོ་ཞེས། ཇི་སྐད་དུ།
དཔལ་ལྡན་དུས་ཀྱི་འཁོར་ལོ་དང༌། །
མངོན་པའི་གཞུང་ལས་གསུངས་པ་ཡི། །
གངས་རི་གསེར་གྱི་བྱ་སྐྱིབས་དང༌། །
འཛམ་བུའི་ཤིང་དང་ས་སྲུང་བུ། །
གླང་ཆེན་ལྔ་བརྒྱས་བསྐོར་བ་དང༌། །
དགྲ་བཅོམ་ལྔ་བརྒྱ་བཞུགས་པའི་གནས། །
གངས་ཅན་དེ་ནི་ཏི་སེ་མིན། །
མ་དྲོས་རྒྱ་མཚོ་མ་ཕམ་མིན། །
གླང་པོ་རྣམས་ཀྱང་དེ་ན་མེད། །
དེ་བཞིན་ཛམ་བུའི་ལྗོན་པ་དང༌། །
གསེར་གྱི་བྱ་སྐྱིབས་ག་ལ་ཡོད། །
དེ་ཡི་གཏན་ཚིགས་འདི་ལྟར་ཡིན། །
དཔལ་ལྡན་དུས་ཀྱི་འཁོར་ལོ་ལས། །
ཆུ་བོ་སི་ཏིའི་བྱང་ཕྱོགས་ན། །
རི་བོ་གངས་ཅན་ཡོད་པར་གསུངས། །
དེ་ཡི་འགྲམ་ན་ཤམྦྷ་ལ། །
གྲོང་ཁྱེར་བྱེ་བ་དགུ་བཅུ་དྲུག །
དེ་ན་རྒྱལ་པོའི་ཕོ་བྲང་མཆོག།
ཀཱ་ལ་པ་ཞེས་བྱ་བ་ཡོད། །
དེ་ན་སྤྲུལ་པའི་རྒྱལ་པོ་རྣམས། །
ལོ་གྲངས་བརྒྱ་བརྒྱར་ཆོས་གསུང་ངོ༌། །
དེ་ན་ནགས་ཚལ་སྣ་ཚོགས་དང༌། །
བཟའ་ཤིང་ར་བ་དུ་མ་ཡོད། །
སྙིགས་མའི་དུས་སུ་འཕགས་པའི་ཡུལ། །
ཀླ་ཀློའི་ཆོས་ཀྱིས་གང་བར་འགྱུར། ། 
དེ་ནས་ཀླ་ཀློའི་རྫུ་འཕྲུལ་གྱིས། །
ཤམྦྷ་ལ་རུ་དམག་འདྲེན་འགྱུར། །
དེ་ཚེ་ཕྱག་ན་རྡོ་རྗེ་ཡི། །
སྤྲུལ་པ་དྲག་པོ་ཞེས་བྱ་བའི། །
རྒྱལ་པོས་ཀླ་ཀློ་ཀུན་བཅོམ་ནས། །
འཕགས་པའི་ཡུལ་གྱི་བར་དུ་ཡང༌། །
སངས་རྒྱས་བསྟན་པ་སྤེལ་བར་གསུངས། །
དེས་ན་རི་བོ་གངས་ཅན་དུ། །
རྫུ་འཕྲུལ་མེད་པས་འགྲོ་མི་ནུས། །
མངོན་པ་ལས་ཀྱང་འདི་སྐད་དུ། །
འདི་ནས་བྱང་དུ་རི་ནག་པོ། །
དགུ་འདས་གངས་རི་དེ་ནས་ནི། །
སྤོས་ངད་ལྡན་པའི་ཚུ་རོལ་ན། །
མཆུ་ཞེང་ལྔ་བཅུ་ཡོད་པའི་མཚོ། །
ཞེས་སོགས་མཚན་ཉིད་རྒྱས་པར་གསུངས། །
དེར་ནི་རྫུ་འཕྲུལ་མི་ལྡན་པས། །
བགྲོད་པར་བྱ་བ་མིན་ཞེས་བཤད། །
ད་ལྟའི་ཏི་སེ་འདི་ལ་ནི། །
མཚན་ཉིད་དེ་དག་གང་ཡང་མེད། །
མ་སྟེགས་བྱེད་པའི་གཞང་ལས་ཀྱང༌། །
ཤར་ནབ་གཉིས་ཀྱི་རྒྱ་མཚོའི་བར། །
གངས་ཅན་གྱིས་ནི་ཁྱད་པར་བཤད། །
ཧ་ནུ་མནྜས་འཕངས་པ་ཡི། །
གངས་རིའི་དུམ་བུ་འཚར་བ་ཞིག །
ཏི་སེ་ཡིན་ཞེས་གྲོགས་མཁར་སྨྲ། །
དེས་ན་དབང་ཕྱུག་ཆེན་པོའི་གནས། །
ས་སྲུང་བུ་ཡི་བསྟེན་པའི་ས། །
དགྲ་བཅོམ་ལྔ་བརྒྱ་བཞུགས་པའི་ཡུལ། །
ད་ལྟའི་ཏི་སེ་འདི་མ་ཡིན། །
རྨ་བྱ་ཆེན་མོའི་མདོ་ལས་ཀྱང༌། །
གངས་ཅན་ཏི་སེ་མི་འཐད་གསུངས། །
ཕལ་པོ་ཆེའི་མདོ་ལས་ཀྱང༌། །
མ་དྲོས་པའི་ཆུ་ཞེང་དུ། །
དཔག་ཚད་ལྔ་བཅུ་ལྔ་བཅུར་གསུངས། །
ས་གཞི་རིན་ཆེན་གསེག་མ་བརྡལ། །
ངོས་ནི་རིན་ཆེན་ཕ་གུར་བརྩིགས། །
དེ་ལས་འབབ་པའི་ཆུ་བོ་བཞི། །
གངྒཱ་གླང་ཆེན་ཁ་ནས་ནི། །
དངུལ་གྱི་བྱེ་མ་འདྲེན་ཅིང་འབབ། །
སི་ཏ་སེང་གེའི་ཁ་ནས་འབབ། །
རྡོ་རྗེའི་བྱེ་མ་འདྲེན་ཅིང་འབབ། །
སིན་དུ་གླང་གི་ཁ་ནས་ནི། །
གསེར་གྱི་བྱེ་མ་འདྲེན་ཅིང་འབབ། །
པཀྵུ་རྟའི་ཁ་ནས་ནི། །
བཻཌཱརྱ་སྔོན་འདྲེན་ཅིང་འབབ། །
ཐམས་ཅད་ཀྱི་ནི་ཁ་ཞེང་ལ། །
དཔག་ཚད་རེ་རེ་ཡོད་པར་གསུངས། །
ཆུ་བོ་དེ་བཞིན་མ་དྲོས་ལ། །
ལན་གྲངས་བདུན་བདུན་གཡས་བསྐོར་ནས། །
ཕྱོགས་བཞི་དག་ཏུ་འབབ་པར་བཤད། །
དེ་ཡི་བར་མཚམས་ཐམས་ཅད་ནི། །
ཨུཏྤལ་པདྨ་ལ་སོགས་ཀྱི། །
མེ་ཏོག་རྣམ་པ་སྣ་ཚོགས་དང༌། །
རིན་ཆེན་ལྗོན་ཤིང་སྣ་ཚོགས་ཀྱིས། །
རབ་ཏུ་གང་བར་གནས་པ་ཡིན། །
དེ་སོགས་མཚན་ཉིད་རྒྱས་པར་ནི། །
ཕལ་པོ་ཆེའི་མདོ་སྡེ་ལྟོས། །
ད་ལྟའི་མ་ཕམ་འདི་ལ་ནི། །
མཚན་ཉིད་འདི་དག་གང་ཡང་མེད། །
དེ་ལས་ཁ་ཅིག་འདི་སྐད་དུ། །
བྱ་རྒོད་ཕུང་པོའི་རི་ལ་ཡང༌། །
དཀོན་བརྩེགས་བཞིན་དུ་ད་ལྟ་མེད། །
དུས་ཀྱི་སྟོབས་ཀྱི་ཡུལ་ཀུན་ཡང༌། །
རྣམ་པར་འགྱུར་བར་སྣང་ཞེས་ཟེར། །
འདི་ཡང་ཕྱེད་དེ་བཤད་ཀྱི་ཉོན། །
ཞེས་སོགས་དང༌།
ཙ་རི་ཏྲ་ཞེས་བྱ་བའི་ཡུལ། །
ལྷོ་ཕྱོགས་རྒྱ་མཚོའི་འགྲམ་ན་ཡོད། །
ཙ་རི་ཙ་གོང་དེ་མ་ཡིན། །
དེ་བི་ཀོ་ཊའི་གནས་གཞན་ཞིག །
ཙ་རི་ཡིན་ཞེས་ལ་ལ་སྨྲ། །
རྡོ་རྗེ་མཁའ་འགྲོའི་རྒྱུད་ལས་ཀྱང༌། །
དེ་བི་ཀོ་ཊར་བྷ་ཊ་གནས། །
ཞེས་གསུངས་གཞན་ཡང་དེ་ཉིད་ལས། །
བོད་ཡུལ་ལྷན་ཅིག་སྐྱེས་མ་ནི། །
རྡོ་བའི་ཕུལ་ལ་བསྟེན་ཏེ་གནས། །
ཡུལ་དེར་གནས་པའི་ལྷ་མོ་ནི། །
བྷོ་ཊའི་ཤིང་ལ་བརྟེན་ཅེས་གསུངས། །
ཡོད་ན་ཡུལ་དེར་འགལ་བ་མེད། །
ཅེས་ལེགས་པར་བཤད་མོད། དཔལ་ལྡན་ས་སྐྱ་པཎྜི་ཏ་ཆེན་པོ་མུ་སྟེགས་རལ་པ་ཅན་བཏུལ་བ་སོགས་སངས་རྒྱས་ཀྱི་བསྟན་པ་ལ་མཛད་པ་རྒྱ་ཆེ་ཡང༌། ས་སྐྱ་པ་ཁུ་དབོན་ནི་ཡུལ་ཁམས་ལ་ཞབས་ཐག་ཐུང་བས་ཡུལ་བཀོད་ཇི་ལྟ་བ་ནི་ཟེར་སྒྲོས་ཙམ་མ་གཏོགས། ཐུགས་གཞིག་ཆེར་ཆུག་པ་མི་སྣང་སྟེ། ས་སྐྱ་པའི་རྗེ་བཙུན་གོང་མ་ཞིག་གི་གསུངས་ལས། ཧི་མ་ལ་ནི་གངས་ལྡན་ཏེ། །བལ་པོར་གཏོགས་པའི་བོད་ན་ཡོད། །ཞེས་གསུངས་པར་གྲགས་པས། ཏི་སེ་ལ་འཆད་པ་ཡིན་ཞེས་ས་སྐྱ་པ་རྣམས་ཟེར་གདའ་བ། ཏི་སེ་གང་ན་ཡོད་མ་གཏོགས་པར་བལ་པོར་ཡོད་པ་དང༌། བལ་པོའི་གང་ན་ཡོད་མ་རྟོགས་པར་བོད་ཀྱི་ཡུལ་གྲུར་ཡོད་པར་དགོངས་སྣང་བའི་ཕྱིར། འདི་འདྲའི་ཡུལ་གྱི་གསུངས་སོ་ཅོག་ལ་སྙིང་པོ་ཆེར་ཡོད་པར་མ་གོ་སྟེ། དཔེར་ན། བདག་ཉིད་ཆེན་པོ་ས་སྐྱ་པཎྜི་ཏ་ཉིད་ཀྱིས།
གནས་དང་ཉེ་བའི་གནས་ལ་སོགས། །
ཡུལ་ཆེན་སུམ་ཅུ་སོ་བདུན་དུ། །
རིག་པ་བརྟུལ་ཞུགས་སྤྱོད་ཕྱིར་རྒྱུ། །
ཞེས་འབྱུང་བའི་གནས་སོ་བདུན་འདྲེན་ཚུལ་ཙམ་ལའང༌། དཔལ་ལྡན་ས་སྐྱ་པའི་ལུགས་ལ་འདི་ལྟར་ཞེས་རྣམ་རྟོག་གཏིང་ཚུགས་ཀྱི་བཤད་རྒྱུན་ཡོད་པར་མ་ངེས་པ་ལྟ་བུ་ཉིད་ཀྱི་ཕྱིར་ཐམས་ཅད་ལ་མཚོན་པར་ནུས་ཏེ། དེ་ཡང་སྡོམ་གསུམ་རབ་དབྱེའི་འགྲེལ་བྱེད་བསམ་ཡས་པས་གནས་སོ་གཉིས་ཀྱི་སྟེང་དུ་གླིང་བཞི་དང༌། ལྷུན་པོ་གཅིག་ཏུ་བསྡོམས་ནས་ལྔ་བསྣན་པས་སོ་བདུན་དུ་འཇོག་དགོས་ཏེ། རྗེ་བཙུན་གྲགས་པའི་ཨིནྡྲ་བྷཱུ་ཏིའི་ལམ་སྐོར་དུ་བཤད་སྟེ། ཕྱི་རོལ་རེ་རེ་ནས་བགྲང་དུ་མེད་ཀྱང་ནང་ལུས་ཀྱི་དག་པ་དང་སྦྱར་ནས་སོ་བདུན་དུ་བཞེད་པར་མངོན་པའི་ཕྱིར། ཞེས་ཟེར། འགྲེལ་བྱེད་སྤོས་ཁང་པ་ནི་སོ་གཉིས་ཀྱི་སྟེང་དུ་ལུས་ལ་གནས་པའི་རྩ་རྣམས་ཕྱིར་རོལ་ཏུ་གླིང་བཞི་ལྷུན་པོ་དང་བཅས་པས་སོ་བདུན་ནོ། །ཞེས་ཟེར་བ་དང༌། རྟ་ནག་གོ་ཆེན་པས་ནི་ཀྱེ་རྡོར་ལས།
ཅེས་བཤད་པ་ཡུལ་སོ་བདུན། བྱང་ཕྱོགས་སོ་བདུན། རྩ་སོ་བདུན་རྣམས་ཕྱིའི་འཛམ་བུའི་གླིང་ན་གནས་ནང་དུ་རང་གི་སྤྱི་བོ་ནས་རྐང་མཐིལ་གྱི་བར་དུ་གནས་ཞེས་ཟེར་བ་ཙམ་ལས་གནས་བདུན་ཙམ་ཡང་འདྲེན་མ་ཤེས་པར་སྣང་ཞིང༌། ལུས་ཀྱི་རྩ་འཛམ་བུའི་གླིང་ན་གནས་ཞེས་སྨྲ་ཕོད་ཅན་ཀྱང་འབྱུང་བར་སྣང་སྟེ། དེ་ལྟ་ན། གང་ཟག་གཅིག་གི་རྩ་རྣམས་འཛམ་གླིང་དུ་བཞག་ཡོད་པ་ཡིན་ནམ། གང་ཟག་དེ་ཐམས་ཅད་ཀྱི་དེ་དེར་བཞག་པ་ཡིན། དང་པོ་ལྟར་ན་གང་ཟག་ཅི་འདྲ་བ་ཞིག་གི་ལུས་ལ་རྩ་མེད་པ་ཡིན། གཉིས་པ་ལྟར་ན་དེང་སང་ནད་པ་ཐམས་ཅད་ལ་རྩ་ལྟ་བ་དང་ཁྲག་གཏར་བ་ཐམས་ཅད་འཛམ་བུའི་གླིང་ན་ཡོད་པའི་རྩ་ལ་བྱེད་པ་ལས་སྐྱེས་བུའི་ལུས་ལ་བྱེད་པ་དོན་མེད་པར་ཡང་འགྱུར་རོ། །
ཡང་ཤཱཀ་མཆོག་ཆེན་པོས་ནི་སྔོན་སྡོམ་གསུམ་གྱི་ཊིཀ་བྱེད་ལྷ་བཙུན་པ་དང༌། སྤོས་ཁང་པ་དང་སྒ་དགང་པ་དང༌། ཀུ་མཱ་ར་ལ་སོགས་པ་དག་གི་སོ་བདུན་འདྲེན་ཚུལ་རྣམས་ནོར་པར་འཆད་ནས་ཁོང་རང་གི་ལུགས་ནི། ཀྱེ་རྡོར་གྱི་ཉེར་བཞིར་བཤད་པའི་དེ་ཐམས་ཅད་གནས་སོགས་བཅུའི་དབྱེ་བ་ཡིན་ཅིང༌། དེའི་ཁར་འདུ་བ་ཉེ་འདུ་གཉིས་ལ་གཉིས་གཉིས་ཏེ་བཞི་དང་རྡོར་གདན་བསྣན་པས་སོ་བདུན། ཡང་ན་དབྱེ་བ་ཉེར་བཞི་པོའི་སྟེང་དུ་དབྱེ་གཞི་བཅུ་གཉིས་བསྣན་པས་སོ་དྲུག །སངས་རྒྱས་པའི་གནས་དང་སོ་བདུན། ཡང་ན་ཀྱཻ་རྡོར་གྱི་སོ་གཉིས་ཀྱི་སྟེང་དུ་བདེ་མཆོག་ལས་བཤད་པ་ལྔ་བསྣན་པས་སོ་བདུན། ཡང་ན་བདེ་མཆོག་ནས་བཤད་པའི་ཉེར་བཞིའི་སྟེང་དུ། དེར་མ་བཤད་པར་ཀྱེ་རྡོར་ནས་བཤད་པའི་བཅུ་གསུམ་བསྣན་པས་སོ་བདུན། ཡང་ན་ཉེར་བཞི་པོའི་སྟེང་དུ་བདེ་མཆོག་འཁོར་ལོའི་ལྷ་ལྔ་དང༌། སྒོ་མཚམས་བརྒྱད་ཀྱི་ལྷ་གནས་ཕྱི་རོལ་ཏུ་ཡོད་པ་བསྣན་པས་སོ་བདུན་ནོ། །དེ་ཡང་སོ་གཉིས་ལ་ཉེར་བཞིའི་ནང་གི་ལྔ་བསྣན་པ་ན་སོ་གཉིས་ཀྱི་ནང་ཚན་དུ་བཤད་པ་དག་ཡོད་པ་ནི་ཟློས་པ་མ་ཡིན་ཏེ། དབྱེ་བའི་ཡ་གྱལ་དེ་དག་དབྱེ་གཞི་སོ་སོ་བའི་མིང་དང་འདྲ་བས་མི་འགལ་བའི་ཕྱིར་ཞེས། གསེར་ཐུར་ལས།
དགྱེས་པ་རྡོ་རྗེ་ཡུལ་རྣམས་ཀྱི། །
དབྱེ་བ་འཆད་པའི་མདོར་བསྟན་དུ། །
འདུ་བ་གཉིས་པོ་བཤད་གྱུར་ཀྱང༌། །
རྒྱས་བཤད་སྐབས་སུ་མ་བྱུང་བས། །
འདུས་པ་གཉིས་པོའི་དབྱེ་བ་བཞི། །
བསྣན་ནས་སློབ་མའི་གནས་སོ་དྲུག །
མི་སློབ་གནས་དང་སོ་བདུན་ནོ། །
ཡང་ན་བདེ་དགྱེས་ཕན་ཚུན་དུ། །
ཁ་བསྐང་ནས་ནི་སོ་བདུན་བྱ། །
དགྱེས་པ་རྡོ་རྗེ་སོ་གཉིས་དང༌། །
འཁོར་ལོ་སྡོམ་པར་ཉེར་བཞི་བཤད། །
ཉེར་བཞིའི་ནང་ནས་དགྱེས་རྡོར་དུ། །
མ་བཤད་རྣམ་པ་ལྔ་ཡོད་དེ། །
སོ་གཉིས་ནང་ནས་བདེ་མཆོག་ཏུ། །
མ་བཤད་རྣམ་པ་བཅུ་གསུམ་མོ། །
ཕན་ཚུན་མཐུན་པ་བཅུ་དགུ་ལ། །
ནཱ་ག་ར་ཡི་མི་གཅིག་གིས། །
གྲོང་ཁྱེར་རྣམ་པ་གཉིས་བསྟན་པར། །
བཤད་པས་ཡུལ་ཆེན་སོ་བདུན་འགྲུབ། །
ཡང་ན་ཡུལ་ཆེན་ཉེར་བཞི་ལ། །
གནས་སོགས་དབྱེ་གཞི་བཅུ་གཉིས་པོ། །
བསྣན་པས་སློབ་པའི་ས་སོ་དྲུག །
མི་སློབ་གནས་དང་སོ་བདན་ནོ། །
ཞེས་མཁས་ཉམས་ཆེན་པོ་དང་བཅས་ཏེ་སྨྲ་མོད། སྙིང་པོ་ཡོད་པར་མ་མཐོང་སྟེ། རྒྱུད་ལས་གནས་སོ་དྲུག་རྒྱུན་གཅིག་པར་ཡོད་པའི་ལུང་གཅིག་མ་རྙེད་པ་ལ་ངལ་བ་དེ་ཙམ་བྱས་པས་ང་རྒྱལ་བ་དུབ་པར་ཟད་པའི་ཕྱིར། ཁྱེད་ཀྱི་གནས་སོ་བདུན་ལ་འཇོག་ལུགས་ལྔ་བྱས་འདུག་པའི་ཕྱི་མ་རྡོ་རྗེ་མཁའ་འགྲོའི་འགྲེལ་པ་ལས་དཔགས་ན་མི་འཐད་པ་མེད་ཀྱང༌། སྔ་མ་དེ་དག་གི་འཇོག་ལུགས་རང་བཟོའི་རྡོ་བཅག་སྒྲིག་ཙམ་མ་གཏོགས། དེ་ལྟར་སྒྲིགས་པ་མ་རྒྱུད་རྒྱ་གཞུང་བླ་མའི་མན་ངག་གི་ཁུངས་ཅི་ཡང་མེད་ལ། གལ་ཏེ་ཡོད་སྲིད་ན་ཁྱེད་ཅག་གི་སྤྲོས་པ་ཆེ་ཆུང་གིས་སྣག་ཤོག་ལ་དྲོན་མི་རྩི་བར་འཆད་པར་འགྱུར་བ་ལས་ཅུང་ཟད་ཀྱང་མ་དྲངས་པར་སྣང་བའི་ཕྱིར། སྤྱིར་བདེ་དགྱེས་གཉིས་ཀྱང་མ་རྒྱུད་ཙམ་དུ་རིས་མཐུན་ཀྱང་གདུལ་བྱ་ནང་ཚན་མི་གཅིག་པས་གནས་སོགས་ལ་ཉེར་བཞི་དང་སོ་གཉིས་སོགས་ཁྱད་པར་འབྱུང་བ་ནི། རྒྱུད་ལ་ལར་སྐུ་གསུང་ཐུགས་ཀྱི་འཁོར་ལོ་གསུམ་ལ་ཐབས་ཤེས་ཀྱི་ལྷའི་བདེ་བ་བརྒྱད་ཀྱི་བརྒྱད་གསུམ་ཉེར་བཞིའི་རྟོགས་པ་སྤེལ་བའི་ཕྱིའི་གནས་དང་ནང་གི་ལུས་སམ་དཀྱིལ་འཁོར་ལ་ལྷ་དང་ལྷ་གནས་འཁོར་ལོའི་རྩིབས་ཉེར་བཞིར་བྱས་པ་དང༌། ཡང་དམ་ཚིག་གི་འཁོར་ལོ་ལ་ཐབས་ཤེས་ཀྱི་ལྷ་བདེ་བ་བརྒྱད་ཀྱི་རྟོགས་པ་སྤེལ་བའི་ལྷ་དང་གནས་བསྣན་པས་སོ་གཉིས་དང༌། དུས་འཁོར་ནས་སྐུ་གསུང་ཐུགས་བདེ་ཆེན་ཡེ་ཤེས་དམ་ཚིག་འཁོར་ལོ་དྲུག་ལ་ཡས་འབབ་མས་བརྟན་གྱི་བདེ་བ་བརྒྱད་ཀྱི་དབྱེ་བས་ལྷ་དང་ལྷ་གནས་ཞེ་བརྒྱད་དུ་བྱས་པ་དང༌། ཡང་འཁོར་ལོ་དྲུག་ལ་རྩའི་འཁོར་ལོ་དྲུག་གི་བདེ་སྟོང་གི་རྟོགས་པའི་ལྷ་དང་དེ་གནས་སོ་དྲུག་ཏུ་བྱས་པ་སོགས་དུ་མ་འབྱུང་བས། རྒྱུད་སོ་སོ་ནས་གནས་ཀྱི་འཇོག་ཚུལ་ཐ་དད་པ་དང་དཀྱིལ་འཁོར་གྱི་འཁོར་ལོ་ཐ་དད་པར་གསུངས་པ་ཐམས་ཅད་ཀྱང་སྦྱང་གཞི་སྦྱོང་བྱེད་སོ་སོར་སྣང་ཚུལ་གྱི་ཆོ་ག་མ་འཁྲུགས་པར་སྒོམ་ཞིང་དེར་སྤྱོད་པའི་སྡོམ་དམ་སྐྱོང་བ་ལས་དངོས་གྲུབ་ཐོབ་ཅིང༌། དེ་ལས་ལྡོག་པ་ན་དེའི་གེགས་སུ་འགྱུར་བར་གསུངས་པ་ཉིད་ཀྱི་ཕྱིར། ལྷ་སྒྲུབ་པ་ན་བདེ་དགྱེས་ཀྱི་རྒྱུད་སོ་སོ་ནས་འབྱུང་བའི་རྒྱུད་དེ་དང་དེ་དག་གི་དཀྱིལ་འཁོར་ལྟར་སྒྲུབ་དགོས་ཀྱི། བདེ་དགྱེས་ཀྱི་དཀྱིལ་འཁོར་བསྲེས་ནས་དཀྱིལ་འཁོར་གྱི་ཆོ་ག་སོགས་བྱར་མི་རུང་བ་ཉིད་ཀྱི་ཕྱིར་གནད་དེ་དང་འདྲ་བར་བདེ་དགྱེས་ཀྱི་གནས་སོགས་བསྲེས་ནས་སོ་བདུན་གྱི་གྲངས་སྒྲིབ་ཐུབ་ཙམ་ཞིག་གིས་ནི། དཔལ་ལྡན་ས་སྐྱ་པའི་བསྟན་པ་མི་འཁྱོངས་པའི་ཁར་བཅོམ་ལྡན་འདས་རྡོ་རྗེ་འཆང་ཆེན་པོའི་རྒྱུད་དོན་རྡོ་རྗེའི་ཚིག་རྣམས་དོན་མ་ཡིན་པར་འགྲེལ་བ་ནི་རྒྱུད་དོན་ལོག་པར་བཤད་པའི་ཉེས་པ་ཆེན་པོས་གོས་པར་འགྱུར་བས་བག་ཡོད་པར་གྱིས་ཤིག །
དབྱེ་བའི་ཡ་གྱལ་ལ་དབྱེ་གཞི་བཅུ་གཉིས་བསྣན་པ་སོགས་ཀྱི་དེའི་གུང་སྒྲིགས་ནའང་དེ་བཟློག་ནས་བསྣན་པ་སོགས་ཀྱི་གུང་བསྒྲིགས་ན་གྲངས་ཐུག་མེད་དུ་འགྱུར་ཞིང་གཅིག་གི་ཁ་བསྐང་གཅིག་གིས་བྱས་པ་ན་གནས་གཅིག་ལ་མིང་གཉིས་འབྱུང་ཡང་གནས་གཉིས་སུ་སྨྲ་དགོས་ཞེས་པའི་འཕོངས་ཚིག་འདི་ལྟ་བུ་ལ་སུ་ཞིག་གིས་ཡིད་ཆེས་སུ་འཛིན། དེ་ཡང་དཔལ་ལྡན་ས་སྐྱ་པཎྜི་ཏས། ཏི་སེ་གངས་ཅན་དུ་འདོད་པ་སངས་རྒྱས་པས་བཞེད་པ་ལྟ་ཞོག །མུ་སྟེགས་པས་ཀྱང་འདོད་པ་མ་ཡིན་ནོ་ཞེས། ཏི་སེ་ནི་ཧ་ནུ་མནྜས་འཕངས་པའི་གངས་རིའི་དུམ་བུ་ཞིག་ལམ་དུ་འཚར་བ་ཡིན་ནོ་ཞེས་སྨྲ་བས་ལུགས་དེ་ལྟར་ཡང་མི་འཐད་པའི་ཕྱིར་ཞེས་ཆེས་ཡུས་ཆེན་པོ་དང་བཅས་ཏེ་གསུངས་མོད། མུ་སྟེགས་པའི་ལུང་དེ་བདེན་པ་ལྟ་ན། མུ་སྟེགས་གྲོགས་མཁར་བ་དང་ས་སྐྱ་པ་གཉིས་ཀ་ལ་གནོད་དེ། མུ་སྟེགས་པའི་ལུང་ལས་ཏི་སེ་གངས་ཅན་མིན་པར་དེའི་ཚལ་པ་མཚར་བ་ཡིན་ན་དེ་ཉིད་རི་བོ་གངས་ཅན་ཡིན་པར་ཡང་ཁྱེད་རང་ལུང་ལས་འབྱུང་བས་ནང་འགལ་བླ་ན་མེད་པར་འགྱུར་བའི་ཕྱིར། དེ་ཡང་ཁྱད་པར་འཕགས་བསྟོད་ཀྱི་འགྲེལ་པར་སློབ་དཔོན་ཤེས་རབ་གོ་ཆས་མཛད་པ་ལས་ཕྱི་རོལ་པའི་ལུགས་སྨོས་པ་ལས། རྒྱལ་བུ་བྷ་གོ་ར་ཐས་ཚངས་པ་མགུ་བར་བྱས་ཕ་མེས་དམྱལ་བར་སྐྱེས་པའི་སྡིག་པ་སྦྱོང་བའི་ཆེད་དུ་ཚངས་པས་སྡིག་པ་འདག་བྱེད་ཀྱི་ལྷ་མོ་གངྒ་ས་འོག་ཏུ་སོང་ནས་དེ་དག་གི་སྡིག་པ་སྦྱོང་བའི་ཆེད་དུ་སྩལ་བ་ལས་ས་སྟེང་མིའི་སྡིག་པ་དག་པར་མ་བྱས་པར་ས་འོག་ཏུ་མི་གཏོང་ངོ་ཞེས། དབང་ཕྱུག་གི་རལ་པའི་ནང་དུ་བཞག་པས། སླར་བྷ་གིར་ཐས་ལྷ་ཆེན་དགའ་བར་བྱས་ནས་རལ་པ་བརྩིར་བས་རི་ཏི་སེ་སྟེང་དུ་ཐིག་པ་གཅིག་འབབ་པ་ལས་མཚོར་གྱུར་ཅིང༌། དེ་ལས་ཀྱང་ཐིགས་པ་བདུན་དུ་གྱུར་ནས་སི་ཏ་སི་གངྒ་འཇིག་རྟེན་རྒྱན། རྒལ་དང་ཚིམ་དང་ཉིད་དང་ནི་ལ་མ་ན་ནི་བདུན་འབྱུང་བའི་གངྒ་ལྷོ་ཕྱོགས་ཀྱི་རྒྱ་མཚོ་ཤུགས་ཀྱིས་འདའ་བར་འདོད་ནས་རི་ཁ་བ་ཅན་ཕུག་ནས་ཅ་ཅོའི་སྒྲ་ཆེན་པོས་སོང་བ་ན་དྲང་སྲོང་ཛ་ཧུ་རི་ཁ་བ་ཅན་ན་ཡོད་པ་བསམ་གཏན་གྱི་ཚེར་མར་གྱུར་ཏེ་ཁྲོས་ནས་ཆུ་དེ་འཐུངས་པས། སླར་བྷ་གི་ར་ཐས་དྲང་སྲོང་མ་གསོལ་བས་ས་འོག་ནས་སོང་སྟེ་སྡིག་པ་དག་པར་བྱས་ཞེས་འབྱུང་བའི་ཏི་སེ་དེ་ཉིད་ལ་ཁ་བ་ཅན་གྱི་རིར་གསུངས་ཏེ། ཁ་བ་ཅན་དང་གངས་ཅན་ནི་དོན་གཅིག་པ་ཉིད་ཀྱི་ཕྱིར། ཏི་སེ་གངས་ཅན་དུ་མི་འདོད་བཞིན་དེར་མི་འཆད་ཀ་མེད་པར་འགྱུར་རོ། །
ཁྱད་པར་ཁྱེད་ཅག་ཕྱི་རོལ་པའི་ལུགས་དེ་དག་ཚད་མར་གྱུར་པ་དེ་ལྟ་ན། བོད་ཀྱི་ཏི་སེ་འདི་ཏི་སེ་ཡིན་པ་དང༌། འདི་གངས་ཅན་མིན་ཞིང་འདིའི་འགྲམ་དུ་མ་དྲོས་པའི་མཚོ་མེད་པར་བཤད་པའང་ཆེས་འགལ་ཏེ། ཡང་སློབ་དཔོན་ཤེས་རབ་གོ་ཆས་ཁྱད་པར་འཕགས་བསྟོད་ཀྱི་འགྲེལ་པར། མཐོ་བཙུན་གྲུབ་རྗེ་དང༌། བདེ་བྱེད་བདག་པོ་སྤུན་གྱི་བྱུང་བ་ལས། རི་བོ་ཏི་སེ་ན་དབང་ཕྱུག་ཡུམ་དང་བཅས་པ་བལྟ་བའི་ཕྱིར་དེར་དོང་བ་ན། ཁྱུ་མཆོག་ཟས་ལ་ཡན་པ་དང༌། ཨུ་མ་མེ་ཏོག་དང་འབྲས་བུ་ཐུ་བ་དང༌། ལྷ་ཆེན་འཁོར་སྟོང་གིས་བསྐོར་བ་རིམ་བཞིན་མཐོང་ཞིང་གདུགས་ཀྱི་དུས་མ་དྲོས་པའི་མཚོ་ནས་དགྲ་བཅོམ་ལྔ་བརྒྱ་ནམ་མཁའ་ལ་འཕགས་ཏེ་བྱོན་པ་ལ་ལྷ་ཆེན་འཁོར་བཅས་ཀྱི་མཆོད་པར་བཤད་ལ། གངས་ཅན་གྱི་རི་ཏི་སེ་དང་དེའི་འགྲམ་ན་མ་དྲོས་པའི་མཚོ་ཡོད་པའང་ལེགས་པར་བཤད་པས་མི་འདོད་བཞིན་དུ་ཁས་ལེན་དགོས་པར་འགྱུར་རོ། །
ཡང་དབྱངས་འཆར་ལས། འཛམ་གླིང་ཆུང་ངུ་ཡུལ་བདུན་དུ་བྱས་པ་བྱང་ནས་ལྷོའི་བར་རིམ་པ་བདུན་དུ་བྱས་པའི་ལྷ་ཆེན་བསྟེན་པའི་གངས་ལྡན་གྱི་གནས་དང༌། དེ་ནས་ཀཻ་ལ་ཤ་དང༌། དེ་ནས་ཤམྦྷ་ལ་དང༌། དེ་ནས་རྒྱ་ནག་དང༌། དེ་ནས་ལི་དང༌། དེ་ནས་བོད་དང༌། དེ་ནས་རྒྱ་གར་ཞེས་འབྱུང་བའི་ཤམྦྷ་ལ་དང༌། ཀཻ་ལ་ཤའི་རྒྱབ་ཀྱི་ལྷ་ཆེན་བརྟེན་པའི་གངས་ལྡན་དེ་ཏི་སེ་འདི་མ་ཡིན་ནོ་ཞེས་དོགས་ན། དེ་ཏི་སེ་འདི་ཡིན་པར་བཀའ་བརྒྱུད་པ་དག་གིས་མ་བརྗོད་ཀྱི། སྤྱིར་བོད་ན་ཡོད་པའི་ཏི་སེ་འདི་ལྷ་ཆེན་གྱི་བསྟེན་པའི་གངས་ཆེན་མ་ཡིན་མི་དགོས་ཞེས་ཁོ་བོ་ཅག་སྨྲ་བར་བྱེད་པ་ཡིན་ནོ། །
ཁྱེད་ཅག་དྭགས་པོ་པ་ལ་གནོད་པའི་ཆེད་དུ་ཕྱི་རོལ་པ་ཚད་མའི་སྐྱེས་བུར་བྱས་ནས་དེའི་ལུང་གི་དྭགས་པོ་པ་འགོག་པར་བྱེད་པ་ནི། ནད་ལ་སྨན་གྱི་ཕན་པར་མ་གྱུར་ནས་སྨན་ལ་སྙིང་ནད་དུ་བྱེད་པའི་ཆེད་དུ་དུག་འཐུང་བ་ལྟ་བུ་སྟེ། ཕྱི་རོལ་པའི་རྫུན་གྱི་བྱུང་བ་ཐམས་ཅད་མི་བདེན་བཞིན་དུ་ཡང་དག་པར་ཁས་ལེན་ཅིང་སྙོན་ན་སངས་རྒྱས་དང་བྱང་ཆུབ་སེམས་དཔའ་མཐའ་དག་གིས་གང་བཀག་པ་དེ་ཉིད་རང་གི་ལུགས་སུ་བྱེད་པར་འགྱུར་བས་སྐྱབས་གནས་སྤངས་ནས་ལོག་པར་ལྟ་བའི་ལས་སོག་པར་མི་འགྱུར་དྲང་ངམ་སྙམ་པའི་ཕྱིར་ཏེ། འགྲེལ་ཆེན་ལས། དེ་བཞིན་དུ་སྡིག་པའི་བློ་ཅན་རྣམས་ཀྱིས་ལོ་རྒྱུས་ཀྱི་ཆོས་རྫུན་པ་སྨྲས་པ་འདི་ལྟ་སྟེ། རྒྱལ་པོ་སྟོབས་ལྡན་གྱི་དུས་སུ་འོ་མའི་རྒྱ་མཚོ་བསྲུབས་པ་ལས། རྟ་མཐོར་ཐོས་དང་གླང་པོ་ཆེ་ས་སྲུང་དང་ནོར་བུ་ཀོ་ཏུ་བྷ་དང་ཤིང་ཡོངས་འདུ་དང་ལྷ་མོ་ཨསར་དང་དཔལ་མོ་དང༌། ཟླ་བ་བདུད་རྩི་དང་ནག་པོ་བརྩེགས་པ་རྣམས། བྱུང་པར་གྱུར་རོ་ཞེས་པ་ལོ་རྒྱུས་ཀྱི་ཆོས་ཀྱི་ཚིག་ཏུ་གྲགས་སོ། །ཞེས་དང༌། རིགས་པ་འདིས་རྣམ་པར་དཔྱད་ན་འཇིག་རྟེན་གྱི་ལོ་རྒྱུས་རྣམས་ནི་མི་བདེན་ནོ། །ཞེས་འབྱུང་བ་དེ་ཐམས་ཅད་ཀྱིས་བདེན་པར་བལྟས་ཏེ་སངས་རྒྱས་པའི་ཆོས་སྤང་བའི་ལས་ཆེན་པོ་སོག་པར་བྱེད་པ་མ་ཡིན་ནམ།
ཡང་རྨ་བྱ་ཆེན་མོའི་མདོ་ལས། རི་བོ་གངས་ཅན་དང༌། རིའི་རྒྱལ་པོ་ཏི་སེ་གཉིས་ཐ་དད་པར་གསུངས་པས། ཏི་སེ་གངས་ཅན་མ་ཡིན་པར་མི་འགྱུར་ཏེ། ཏི་སེ་དང་ཀཻ་ལ་ཤའི་སྒྲ་ནི་གངས་ལྡན་དང༌། གངས་ཅན་དང༌། ཁ་བ་ཅན་དང༌། གཤེར་ཅན་ལ་སོགས་པར་སྔོན་གྱི་ཞུས་ཅན་རྣམས་ཀྱི་སྒྲ་རྣམ་གྲངས་པར་མཛད་དེ་གསུངས་པའི་ཕྱིར། དེས་ན་རྨ་བྱ་ཆེན་མོ་ལས་ཏི་སེ་གངས་ཅན་འདི་ལ་དབང་ཕྱུག་གནས་པ་དང༌། རྩེ་མོ་གསུམ་དུ་ཡོད་པར་གསུངས་ལ། རྩེ་མོ་གསུམ་དང༌། དབང་ཕྱུག་གི་བསྟེན་བྱར་ཡོད་པ་ནི་དེ་ལྟར་མཐོང་བའི་ལས་ཅན་ལ་ཡིན་གྱི་གཞན་ལ་མ་ཡིན་ཏེ། ད་ལྟ་ཏི་སེ་ན་འཕགས་པའི་གནས་བརྟན་ཡན་ལག་འབྱུང་དགྲ་བཅོམ་སྟོང་དང་སུམ་བརྒྱས་བསྐོར་བ་མ་ཧཱ་དེ་བས་མཆོད་ཡོན་དང་བཅས་པ་ནམ་མཁའི་སྐར་ཚོགས་བཀྲ་བ་ལྟར་བཞུགས་པ་རང་རེས་མི་མཐོང་ཡང༌། ཇོ་བོ་ཨ་ཏི་ཤས་གཟིགས་པ་ལྟ་བུའི་ཕྱིར་ཏེ། ཇོ་བོའི་རྣམ་ཐར་དུ། མངའ་རིས་སྟོད་དུ་ཕེབས་པ་ན་གུང་ཚིགས་ཡོལ་མ་ཡོལ་ལ། མ་ཡོལ་བར་འདུག་ཏི་སེའི་དགྲ་བཅོམ་རྣམས་ཀྱི་གདུགས་ཚོད་ཀྱི་གཎྜི་བརྡུང་བར་འདུག་ཅེས་གསུངས་པ་ཉིད་ཀྱི་ཕྱིར། བོད་ཀྱི་སྐྱེ་བོ་འདི་དག་རེས་ཨ་ཏི་ཤ་ལྟ་བུ་ལའང་ཚད་མར་མི་འཛིན། རེས་བོད་ཀྱི་སྟོན་ཆུང་རེའི་ཟེར་འཁྱམས་རེ་ལའང་སངས་རྒྱས་ཀྱི་བཀའ་ལྟར་ཡིད་ཆེས་བྱེད་པ་ནི་ཀྱེ་མ་དུས་ཀྱིས་མནར་བའི་ཉེས་པ་ཁོ་ནའོ། །
སྤྱིར་འཛམ་བུའི་གླིང་འདི་ན་གངས་ཀྱི་རི་ཅི་རིགས་པར་ཡོད་ཆུག་ཀྱང་ཁ་བ་དང་གངས་ཀྱི་རི་དང་ལྗོངས་དང་ཡུལ་དང་ཁམས་ནི་བོད་ཀྱི་ཡུལ་འདི་ཁོ་ན་ལ་སྦྱོར་བ་གྲགས་ཆེ་བས། དེ་ཉིད་ཀྱི་ཕྱིར་ཆུ་བོ་ཤཱི་ཏའི་ལྷོ་ན་ཁ་བ་ཅན་ནམ་གངས་ཅན་ཡོད་པར་གསུངས་ལ། ཆུ་བོ་ཤཱི་ཏའི་བྱང་ཕྱོགས་ན་ཤམྦྷ་ལ་དང་ཀཻ་ལ་ཤ་སོགས་ཡོད་པར་གསུངས་པ་ཡིན་ལ། བྱང་ཤམྦྷ་ལའི་ཀཻ་ལ་ཤ་སོགས་གངས་རིའི་ཕྲེང་བ་ནི་བོད་ཀྱི་གངས་ཅན་གྱི་ཏི་སེ་དང་གཅིག་པར་འཁྲུལ་པའི་གནས་མེད་པས་ཀྱང་དེ་དག་ཕན་ཚུན་གཅིག་པ་ལྟར་འཁྲུལ་ནས། ས་པཎ་ཆེན་པོའི་ནི།
འདི་གཉིས་གཅིག་པར་དགོངས་སྣང་སྟེ། །
ཆུ་བོ་ཤཱི་ཏའི་བྱང་ཕྱོགས་ན། །
རི་བོ་གངས་ཅན་ཡོད་པར་གསུངས། །
དེ་ཡི་འགྲམ་ན་ཤམྦྷ་ལ། །
ཞེས་སོགས་བཀོད་པར་མཛད་པའི་ཕྱིར། དེ་ལྟར་ནི་ཆེས་མི་རིགས་ཏེ། ཁ་བ་ཅན་གྱི་རི་ལྗོངས་ནི་ཤཱི་ཏའི་ལྷོ་ལས། དེ་བྱང་དུ་ཡོད་པར་དུས་འཁོར་ལས་མ་གསུང་པའི་ཕྱིར་ཏེ། འགྲེལ་ཆེན་ལས། ཁྱོད་ཀྱི་བཀས་ཆུ་བོ་ཤཱི་ཏའི་ལྷོ་ཁ་བ་ཅན་དང་ལང་ཀའི་གླིང་གི་བར་འཕགས་པའི་ཡུལ་དུ་འགྲོ་བ་སླའོ། །ཞེས་འབྱུང་ངོ༌། །དེས་ན་ས་སྐྱ་པཎ་ཆེན་པ་ཉིད་མངོན་པའི་མདོ་ལས་འབྱུང་བའི་གངས་ཅན་དང་དུས་འཁོར་ནས་འབྱུང་བའི་ཀཻ་ལ་ཤ་དང༌། བསིལ་རི་དང་གྲངས་བའི་རི་ཐམས་ཅད་དོན་གཅིག་པར་ལྟར་དགོངས་ནས་དེ་ལྟའི་གངས་ཅན་དེ་ཏི་སེ་འདི་མ་ཡིན་པར་བཤད་གདའ་བ་ལ། དེའི་དགོངས་པ་བསྐོང་བའི་ཆེད་དུ་རྟ་ནག་གོ་ཆེན་པས་དུས་འཁོར་འཇིག་རྟེན་ཁམས་ལེ་ནས་གསུངས་པའི་རི་བོ་གངས་ཅན་དང༌། མངོན་པ་ནས་གསུངས་པའི་རི་བོ་སྤོས་ངད་ལྡན་པའི་བྱང་ན་བྲག་རི་གསེར་གྱི་བྱ་སྐྱིབས་ཡོད་ལ། དེའི་བྱང་ན་ཤིང་ས་ལའི་རྒྱལ་པོ་དང༌། དེའི་ཤར་ན་རྫིང་བུ་དཀྱིལ་འཁོར་འབབ་དང་དེར་གླང་པོ་རབ་བརྟན་གནས་ནས་ས་ལའི་ཚལ་དང་གསེར་གྱི་བྱ་སྐྱིབས་གཉིས་སུ་དབྱར་དགུན་གནས་པར་བྱེད་ལ། སྤོས་ངད་ལྡན་པའི་ཚུར་རོལ་ན་མཚོ་མ་དྲོས་པ་ཡོད། དེའི་ཚུར་རོལ་ན་རི་བོ་གངས་ཅན་ཡོད། དེའི་ཚུར་རོལ་ན་ཆུ་བོ་ཤི་ཏ་ཡོད་པར་གསུངས་པས། རི་བོ་གངས་ཅན་དེ་ནི་མངའ་རིས་ཀྱི་ཏི་སེ་འདི་མ་ཡིན་ཅིང་མ་དྲོས་པའི་རྒྱ་མཚོ་མ་ཕམ་མ་ཡིན་ནོ། །
ཞེས་འཆད་གདའ་པ། རྗེ་བཙུན་མི་ལའི་བཀའ་བརྒྱུད་འདིས་དུས་འཁོར་ནས་བཤད་པའི་རི་བདུན་གྱི་ནང་གསེས་ཀྱི་གྲགས་པའི་རི་དེ་དང༌། ཤམྦྷ་ལའི་ཕྱིའི་གངས་རིའི་ཕྲེང་བ་དང༌། ནང་གི་རྒྱལ་པོའི་གནས་ཡུལ་དེའི་སུམ་ཆའི་འཁོར་ཡུག་གི་ཀཻ་ལ་ཤ་ནི་ཏི་སེའི་གངས་ཅན་འདི་ཡིན་པར་སུས་ཀྱང་མ་བརྗོད་པས། ཁྱེད་ཅག་གཞི་མེད་ཀྱི་སྐུར་འདེབས་བྱེད་པ་འདི་ནི་བཀའ་བརྒྱུད་འདི་ལ་ཉེས་པས་མི་གོས་པའི་ཁར་ཉིད་ཅག་གི་ལུགས་ལ་ཆེས་ཉེས་པར་འགྱུར་ཏེ། ཁྱེད་ཅག་གི་བཤད་པའི་རི་བོ་གངས་ཅན་གྱི་བྱང་ན་ཤམྦྷ་ལ་དང༌། དེའི་བྱང་ན་མཚོ་མ་དྲོས་པ་ཡོད་པ་དང༌། དེའི་བྱང་ན་སྤོས་ངད་ལྡན་གྱི་རི་ཡོད་པ་དང༌། དེའི་བྱང་ན་བྲག་རི་གསེར་གྱི་བྱ་སྐྱིབས་ཡོད་པར་འདོད་པ་འདི་དུས་འཁོར་གྱི་གསུང་རབ་ཚད་ལྡན་གང་ནའང་མི་འདུག་ཅིང༌། མངོན་པའི་མདོ་བསྟན་བཅོས་གང་ནའང་མི་འདུག་པས་འདི་ལྟར་ཡོད་པའི་དུས་འཁོར་དང་མངོན་པའི་མདོ་རྒྱུད་དྲི་མ་མེད་པ་ཞིག་རྙེད་ནས་ཁྱེད་ཀྱིས་བཤད་པ་དེ་ལེགས་བཤད་དུ་འགྱུར་གྱི། དེ་ལས་གཞན་དུ་ན་དེ་ལྟར་བཤད་པ་ལས་ཉེས་བཤད་དུ་འགྱུར་བ་ཅི་ཞིག་ཡོད་པའི་ཕྱིར། རང་བཟོ་འབའ་ཞིག་ཏུ་ཟད་པའི་ཕྱིར་ཏེ། ཤམྦྷ་ལའི་ཡུལ་ན་མཚོ་མ་དྲོས་པ་དང༌། སྤོས་ངད་ལྡན་གྱི་རི་དང་བྲག་རི་གསེར་གྱི་བྱ་སྐྱིབས་སོགས་ཡོད་པ་ས་སྐྱ་པའི་བཞེད་པ་གོ་ཆེན་གྱིས་གསལ་བར་མཛད་པ་འདི་མ་གཏོགས་སྔོན་ཆད་རྒྱ་བོད་ཀྱི་ཕྱོགས་འདིར་མཁས་པ་ནས་གནག་རྫིའི་བར་འཇིག་རྟེན་དང་བསྟན་བཅོས་གང་ལའང་མ་གྲགས་པའི་ཕྱིར། མ་གྲགས་ཀྱང་ཉེས་པ་མེད་དེ་ངེད་ཀྱི་གྲུབ་མཐའ་ཡིན་པས་བླའོ་སྙོམ་ན། དེ་ལྟ་ན་ཁྱེད་རང་ལ་ནང་འགལ་ཆེན་པོར་འགྱུར་ཏེ། ཆུ་བོ་ཤི་ཏའི་བྱང་ན་རི་བོ་གངས་ཅན་ཡོད་ན། ཆུ་བོ་བཞི་སོགས་ཐམས་ཅད་མ་དྲོས་པ་ནས་འབབ་པར་སྤྲོས་པ་དང་བཅས་ནས་འཆད་པ་དེ་དག་དོན་མེད་པར་འགྱུར་ཏེ། ཤཱི་ཏ་སོགས་ཆུ་བོ་བཞི་པོ་ཐམས་ཅད་གངས་ཅན་གྱི་ལྷོ་ཁོ་ན་གནས་པར་ཤུགས་ཀྱི་ཁས་བླངས་པའི་ཕྱིར་རོ། །
མཚོ་མ་དྲོས་པ་ཤམྦྷ་ལ་ན་ཡོད་ན་མཚོ་མ་དྲོས་པ་ནི་འདུལ་བ་ལུང་ལས་སྔོན་འཁོར་ལོས་བསྒྱུར་བའི་རྒྱལ་པོ་སྨིག་བམ་གྱི་གཏན་པ་མེད་པའི་མཆོད་སྦྱིན་བྱས་པའི་འབྲས་ཁུ་དབོ་བའི་དོང་བྱས་པ་དེར་ཆུ་དྲོན་མོ་བླུག་པས་གྲང་བར་གྱུར་པའི་མཚོ་ལ་མིང་མ་དྲོས་པར་གྲགས་པར་བཤད་གདའ་བ། འཁོར་ལོ་བསྒྱུར་བ་ཕལ་པ་ཞིག་ཐུབ་མཆོག་གི་གནས་ཤམྦྷ་ལར་ཇི་ལྟར་མངའ་དབང་བསྒྱུར་ནུས་ཤིང་དེར་གནས་ནས་སྦྱིན་གཏོང་བྱེད་སོགས་མི་རིགས་ཏེ། ཤམྦྷ་ལའི་ཡུལ་ནི་བཅོམ་ལྡན་འདས་དུས་ཀྱི་འཁོར་ལོའི་སྤྲུལ་པའི་ཆོས་ཀྱི་འཁོར་ལོས་སྒྱུར་བའི་རྒྱལ་པོ་ཆེན་པོ་དག་གི་མངའ་ཐང་གི་སྤྱོད་ཡུལ་ཁོ་ནར་དུས་འཁོར་རྒྱུད་འགྲེལ་ནས་འབྱུང་བ་ཉིད་ཀྱི་ཕྱིར། དེ་ཉིད་བདེན་པར་ཁྱེད་ཅག་འདོད་དམ་མི་འདོད། འདོད་ན་ཤམྦྷ་ལ་ན་མ་དྲོས་པའི་མཚོ་འོང་དོན་མེད་ཅིང༌། མི་འདོད་ན། དེ་ལྟར་མི་འཐད་པའི་ཞལ་ལས་གསུངས་པའི་ལུང་རིག་དྲི་མ་མེད་པ་སྤྲོ་བར་གྱིས་ཤིག །ཁྱད་པར་གོ་ཆེན་པ་སོགས་སྡོམ་གསུམ་འགྲེལ་བྱེད་ཕལ་ཆེ་བས་ཤམྦྷ་ལ་ནི་རི་བདུན་གྱི་བསིལ་རི་དེ་ཉིད་ཤམྦྷ་ལའི་ཀཻ་ལ་ཤ་རིར་འཁྲུལ་ནས་རི་བདུན་གྱི་ཟླས་ཕྱེ་བའི་རི་དྲུག་པ་གྲང་བའི་རི་དེ་ཉིད་རི་བོ་གངས་ཅན་དུ་བཟུང་ན་རི་དེའི་ཕྱི་ནང་གི་རི་སུལ་དུ་ཡོད་པ་ས་སྐྱ་པཎ་ཆེན་གྱི་དགོངས་པར་བསྐོངས་གདའ་བ་དེ་ལྟ་ན་ས་སྐྱ་པཎ་ཆེན་དེས་དུས་འཁོར་རྒྱུད་འགྲེལ་ཚར་གཅིག་སྤྱན་ལམ་དུ་ངེས་པར་མ་བབ་པར་ཟད་དོ། །
ཡང་ས་པཎ་པས་དྭགས་པོ་བའི་གནས་ཆེན་འགོག་པའི་ཆེད་དུ་ཤམྦྷ་ལའི་བྱུང་བ་ཞིག་བཀོད་པར་མཛད་པ་ལ་བོད་སྟོན་ཐམས་ཅད་དབྱངས་གཅིག་ཏུ་མཁས་པ་ཆེན་པོ་ལ་མི་མཚམས་པའི་མ་དག་པའི་གཏམ་རྒྱུད་འཆད་པ་ནི་རྫུན་ཁུངས་སྦྱར་བ་ཧ་ཅང་ཐལ་ཆེས་པ་ཡིན་ཏེ། དེ་ལྟའི་བྱུང་བ་བདག་མ་རྟོགས་སུས་ཀྱང་མི་ཤེས་སོ་དགོངས་པའི་བསྙེངས་པ་དང་བྲལ་ཆེས་པའི་སྐྱོན་ཡིན་པའི་ཕྱིར་རོ་ཞེས་སྨྲ་བ་ཐོས་ཏེ། དེ་ཡང་འཛམ་གླིང་ཆུང་ངུ་ན་ཡོད་པའི་ཀླ་ཀློ་ཤམྦྷ་ལ་པའི་དཔུང་གིས་འཇོམས་པར་བཤད་པ་མ་གཏོགས་ཤམྦྷ་ལར་ཀླ་ཀློའི་རྫུ་འཕྲུལ་གྱིས་དམག་འདྲེན་པར་མ་གསུངས་ཏེ། ཇི་སྐད་དུ། གཡུལ་དུ་ཀླ་ཀློ་དག་ལ་མཐའ་དག་པ་ཡི་སྟེང་དུ་སྣུན་བྱེད་འཁོར་ལོ་བསྒྱུར་བ་རང་གི་དཔུང་ཡན་ལག་བཞི་ལྡན་ཀཻ་ལ་ཤའི་རི་བོ་ལྷ་ཡི་བཀོད་པའི་གྲོང་ནས་དུས་མཐར་འབྱུང༌། ཞེས་འབྱུང་བ་ཉིད་ཀྱི་ཕྱིར་དང༌། རིགས་ལྡན་དྲག་པོ་འཁོར་ལོ་ཅན་ཡང་རིགས་ལྡན་གྲགས་པ་འཇམ་དཔལ་དབྱངས་ཀྱི་སྤྲུལ་པར་རླུང་ལྟར་གྲགས་པ་ལས་ཕྱག་རྡོར་གྱི་སྤྲུལ་པར་འཇོག་པ་མེད་པ་ལ་འདིར་འཇོག་པར་མཛད་ལ།
འདི་ལྟར་འཇོག་རིགས་པའི་འཐད་པར། ཤཱཀྱ་མཆོག་ཆེན་པས། འཁོར་ལོ་ཅན་ནི་རང་གི་ལུས་ལ་རྡོ་རྗེ་ཅན་ཏེ་ལྷ་མཆོག་བདག་རྣམས་ཡན་ལག་བཅུ་གཉིས་འགོག །ཅེས་འབྱུང་བས་སོ། །ཞེས་སྨྲ་བའང་ཟེར་རྒྱུས་ཕོངས་པར་ཟད་དེ། དེའི་འགྲེལ་པར། ཕྱི་རོལ་ལེའུ་དང་པོ་ལས་གསུངས་པའི་འཁོར་ལོ་ཅན་གང་ཡིན་པ་དེ་ནི་ལུས་ལ་རྡོ་རྗེ་ཅན་ཏེ་ཐུགས་རྡོ་རྗེའི་ཞེས་པའི་དོན་ཏོ། །ཞེས་འབྱུང་བས། དེར་ནང་རྡོ་རྗེའི་ལུས་ལས་རྡོ་རྗེའི་ཐུགས་ནི་འཕོ་བ་བཅུ་གཉིས་ཀྱི་སྒྲིབ་བྲལ་གྱི་སངས་རྒྱས་ཀྱི་མཛད་པ་དང་དག་པ་སྦྱར་བས་འཁོར་ལོ་ཅན་ཕྱག་རྡོར་གྱི་སྤྲུལ་པར་འཇོག་པའི་འབྲེལ་དུ་ཇི་ལྟར་འགྱུར། ཡང་འཁོར་ལོ་ཅན་རྡོ་རྗེའི་ཐུགས་ཅན་གྱི་སངས་རྒྱས་ཡིན་པས་ཕྱག་རྡོར་དུ་འགྱུར་སྙམ་ན། འོ་ན་འཇམ་དབྱངས་ཉིད་ཀྱང་ཕྱག་རྡོར་དུ་འགྱུར་བས། དེ་ལྟའི་འཐད་སྒྲུབ་ཀྱི་འདིའི་དོན་གྲུབ་པ་མ་ཡིན་ཏེ། སྐབས་དོན་བོར་བར་འགྱུར་བའི་ཕྱིར།
ཡང་ས་པཎ་པས། དུས་འཁོར་ལས་རིགས་ལྡན་འཁོར་ལོ་ཅན་གྱིས་ཀླ་ཀློ་གཡས་སྐོར་དུ་མཐར་བྱེད་པ་གསལ་བར་བཤད་པ་དེ་ཐུགས་ལ་མ་ངེས་པར་འཕགས་པའི་ཡུལ་གྱི་བར་སངས་རྒྱས་བསྟན་པ་སྤེལ་བར་གསུངས་པ་ལས་དེ་ཕན་བསྟན་པ་སྤེལ་བར་མ་དགོངས་པའི་ཚུལ་བསྟན་པར་སྣང་ངོ༌། །དེར་མ་ཟད་བསྡུས་རྒྱུད་འགྲེལ་ཆེན་ལས། རང་གི་ལུས་ལ་རྡོ་རྗེ་ཅན་ཡིན་ཏེ་རྩ་དབུ་མ་ཡིན་ལ་དེར་ཁྱིམ་བཅུ་གཉིས་ཀྱི་ལྷ་མཆོག་བདག་རྣམས་ཀྱི་ཡན་ལག་བཅུ་གཉིས་ཀྱི་རླུང་འགོག་གོ །ཞེས་འབྱུང་ངོ༌། །ཡང་གོ་ཆེན་པས། ས་སྐྱ་པའི་ཕྱོགས་འཛིན་པར་འདོད་ནས། ཧོར་ཡུལ་གྱི་བྱང་ངག་སྦྱིན་ན་ལྷ་མིན་གྱི་སྤྲུལ་པ་ཀླ་ཀློའི་རྒྱལ་པོ་སྟོབས་ལྡན་ཞིག་གིས་འཛམ་གླིང་ཆུང་ངུ་ཕྱེད་དབང་དུ་བསྡུས་ནས་འཁོར་རྒྱལ་ཕྲན་གོ་དྲུག་ཡོད་པའི་དྲེགས་པ་ཤམྦྷ་ལར་དམག་འདྲེན་ཟེར་འཆད་གདའ་བ། དེ་ལྟའི་འབྱུང་བའི་ལུང་བསྟན་གསུང་རབ་ཅི་འདྲ་གང་ན་ཡོད་སྟོན་དགོས་ལ། སྟོན་རྒྱུ་མེད་བཞིན་ལོ་རྒྱུས་རྫུན་མ་འཕྲལ་དུ་བཅོས་པ་གཏམ་དུ་སྤེལ་བས། ས་སྐྱ་པའི་བསྟན་པ་སྐྱོན་མེད་དུ་སྐྱོང་བར་ནུས་སམ། དེ་ལྟའི་སྤྱད་པ་སྤྱོད་བཞིན་ས་སྐྱ་པའི་བསྟན་པ་འཛིན་པར་ཆེས་རིང་བར་མ་གྱུར་ཏམ། དེས་ན་མདོ་སྡེ་ནས་བཤད་པའི་གངས་ཅན་དང༌། དུས་འཁོར་སོགས་རྒྱུད་སྡེ་ནས་བཤད་པའི་གངས་ཅན་གྱི་འཇོག་ཚུལ་གཏན་མི་གཅིག་པའི་ཚུལ་ས་སྐྱ་པཎྜི་ཏ་ཆེན་པོའི་ཐུགས་སུ་མ་བྱོན་པར། དུས་འཁོར་དང་མངོན་པ་ནས་གསུངས་པའི་གངས་ཅན་ཏི་སེ་མ་ཡིན་པའི་སྒྲུབ་བྱེད་དུ། དེའི་གཏན་ཚིགས་འདི་ལྟར་ཡིན་ཞེས་གངས་རིས་བསྐོར་བའི་ཤམྦྷ་ལ་ཡོད་ཅིང་དེར་རྫུ་འཕྲུལ་མེད་པར་འགྲོ་མི་ནུས་པར་བཀོད་པའང་ཇི་ལྟར་འབྲེལ།
མངོན་པའི་མདོ་ནས་བཤད་པའི་གངས་ཅན་འདི་ཏི་སེ་མིན་ཞེས་པ་ཐེག་པ་ཆེ་ཆུང་གི་ལུང་ལས་འབྱུང་བ་ལ་བསམས་ནས་སྨྲས་པ་ཡིན་ན། མཛོད་འགྲེལ་ལས། གངས་རི་དེའི་ཕ་རོལ་སྤོས་ངད་ལྡན་པའི་ཚུར་རོལ་ན་མཚོ་མ་དྲོས་པ་ཞེས་བྱ་བ། གངས་ལས་ཆུ་བོ་ཆེན་པོ་བཞི། གངྒཱ་དང་སིནྡྷུ་དང་སི་ཏ་དང་པཀྵུ་འབབ་པ་ཡོད་དོ། །དེའི་ཞེང་དུའང་དཔག་ཚད་ལྔ་བཅུ་ཡོད་ལ་མཆུར་ཡང་དཔག་ཚད་ལྔ་བཅུ་ཡོད་དེ། ཡན་ལག་བརྒྱད་དང་ལྡན་པའི་ཆུས་གང་ངོ༌། །དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། །དེ་ཉིད་ཀྱི་དྲུང་ན་གངས་ལ་འབྲས་བུ་མངར་བ་དག་ཡོད་པའི་ཤིང་འཛམ་བུ་ཞེས་བྱ་བ་མངོན་པར་གྲུབ་སྟེ། དེའི་དབང་གིས་འདི་འཛམ་བུ་ཞེས་བྱ་བར་གྲགས་སོ། །ཡང་ན་དེའི་འབྲས་བུའི་དབང་གི་འཛམ་བུའི་གླིང་ཞེས་བྱ་བར་གྲགས་སོ། །ཞེས་འབྱུང་ལ། འདིར་མིའི་བགྲོད་པར་དཀའ་ཞེས་འབྱུང་བའང༌། འདུལ་བ་སྨན་གཞིར། དེ་པ་མཚོ་མ་དྲོས་པར་གཤེགས་པ་ན། དེར་ཀླུའི་རྒྱལ་པོ་དགའ་བོ་དང་ཉེར་དགས་སྤྲུལ་པའི་པདྨ་སྟོང་ལྡན་ཤིང་རྟའི་འཁོར་ལོ་ཙམ་རིན་ཆེན་ལས་གྲུབ་པའི་གདན་ལ་བཞུགས་པར་གསོལ་བའི་གདན་ལ་དེར་བགྲོད་པའི་སྐལ་བ་དང་རྫུ་འཕྲུལ་ཐོབ་པ་མ་གཏོགས་མི་བགྲོད་པར་གསུངས་པས་དེ་ཙམ་ལ་བརྟེན་ནས། སློབ་དཔོན་ཆེན་པོ་དབྱིག་གཉེན་གྱིའང་དེ་ལྟར་མཛོད་འགྲེལ་དུ་གསུངས་པར་སྣང་ཡང༌། དེ་སྐད་དུ་གསུངས་པས་མ་དྲོས་དང་གངས་ཅན་གྱི་ཡུལ་ན་མིས་མི་བགྲོད་པར་ལུང་དེ་དག་གི་མི་འགྲུབ་པའི་ཁར། ལུང་དེ་དག་གིས་ཏི་སེ་གངས་ཅན་མ་ཡིན་པར་སྒྲུབ་པ་ལ་ཆེས་གནོད་པ་ཡིན་ཏེ། འདུལ་མངོན་གྱི་ལུང་དེ་ནི་འཕགས་པའི་ཡུལ་ཆེས་དྲོ་བ་ནི་རྒྱ་མཚོ་ཆེན་པོ་རྟ་གདོང་གི་མེ་དང་ཉེ་བའི་དབང་དང་གླིང་གི་མཐའ་ས་ཁད་ཀྱི་དམའ་ཞིང་གཞོལ་བས་རི་བོ་ཐམས་ཅད་ཆར་གྱིས་བཀྲུས་པས་ནག་པོ་འབའ་ཞིག་དང་ས་གཞིའང་ཐང་ཆེན་པོ་དང་ཆུ་བོ་རྣམས་ཀྱང་དལ་བུར་འབབ་པ་ཡོད་ལ།
དེ་ནས་བྱང་གི་ཕྱོགས་ནི་རྟ་གདོང་གི་མེ་ལས་རིང་ཞིང་གླིང་གི་མགོ་ཉིད་ཀྱི་ས་ཁད་ཆེས་མཐོ་བས་གངས་རིའི་ཕྲེང་བ་དང་ཅོང་རོང་དང་ནགས་ཚལ་དང་གཅན་གཟན་གཏུམ་པོ་སོགས་ཡོད་པ་ཉིད་ཀྱི་ཕྱིར་འཕགས་པའི་ཡུལ་སོགས་འཛམ་བུ་གླིང་པ་དག་ལ་གཏམ་དུ་གྲགས་པ་ན། བྱང་ཕྱོགས་ཁ་བ་ཅན་གྱི་ལྗོངས་སམ་གངས་རིའི་ཁྲོད་ཅེས་འབྱུང་བ་འདིས་ཀྱང་ཏི་སེ་སོགས་རི་བོ་གངས་ཅན་ཡིན་པ་ཉིད་ཀྱི་བོད་གངས་རི་ཁྲོད་འཇོག་པ་ཡིན་ཏེ། སློབ་དཔོན་དབྱིག་གཉེན་གྱི་མཛོད་རང་འགྲེལ་ལས། འཛམ་བུའི་གླིང་འདིའི་བྱང་ཕྱོགས་འཛམ་བུའི་གླིང་འདི་ཉིད་ན་རི་ནག་པོ་གསུམ་ཡོད་དོ། །དེ་དག་འདས་ནས་ཀྱང་གསུམ་ཡོད་དོ། །དེ་ནས་ཡང་གསུམ་ཡོད་དོ། །རི་ནག་པོ་དགུ་འདས་པའི་ཕ་རོལ་ན་གངས་རི་ཡོད་དོ། །ཞེས་འབྱུང་ལ། དེ་དང་མཐུན་པར་རྨ་བྱ་ཆེན་མོའི་མདོ་འགྲེལ་སློབ་དཔོན་ལས་ཀྱི་རྡོ་རྗེས་བྱས་པར། རིའི་རྒྱལ་པོ་གངས་ཅན་དང་ཞེས་བྱ་བ་ནི་སྒྲ་མི་སྙན་ནས་རི་ནག་པོ་དགུ་འདས་པའི་བྱང་ཕྱོགས་ན་རིའི་རྒྱལ་པོ་གངས་ཅན་ཞེས་བྱ་བ་ཡོད་དོ། །ཞེས་འབྱུང་བས། དེ་དང་མཐུན་པར་ཆག་དགྲ་བཅོམ་པ་རྒྱ་གར་དུ་བྱོན་པའི་ལམ་ཡིག་ཏུ། རྡོ་རྗེ་གདན་གྱི་བྱང་སྟོད་ཡུལ་སྒྲ་ངན་ནས་རི་བོ་ཆེན་པོ་དུ་མའི་བར་ཆོད་པའི་བྱང་ཐང་ཉིད་དུ་ཏི་སེའི་གངས་སྣང་ཞེས་དྲིས་གདའ་བ་དང་ཡང་ཆེས་འགྲིག་པ་ཡིན་པའི་ཕྱིར་ཏེ། འདི་གངས་ཅན་དང་མ་དྲོས་པའི་མཚོ་ནས་འབབ་པའི་གངྒཱའི་འགྲམ་དུ་གྲོང་ཁྱེར་སེར་སྐྱ་དང་གཉན་ཡོད་དང་ཀོ་ས་ལ་སོགས་པ་ཡོད་པས། མདོ་དག་ལས་སེར་སྐྱའི་ཡུལ་འཆད་པ་ན། རི་བོ་གངས་ཅན་དང་ཉེ་བ་ན་ཆུ་བོ་སྐལ་ལྡན་ཤིང་རྟའི་འགྲམ། ཞེས་འབྱུང་བ་དང༌། ཁྱད་པར་ཡབ་རྒྱལ་པོས་སྟོན་པ་ཉིད་ཀྱི་ཡུལ་རིགས་ཀྱི་དྲི་བ་ཞུས་པའི་ལན་དུ།
རྒྱལ་པོ་གངས་རི་ཉེ་བ་ན། །
ཡུལ་གྱི་ལྗོངས་ནི་ནོར་དག་དང༌། །
འབྲུ་དག་གི་ནི་གང་གྱུར་པ། །
ཀོ་ས་ལ་ཞེས་གྲགས་པ་ཡོད། །
བུ་རམ་ཤིང་པ་ཉི་མའི་རུས། །
ཤཱཀྱ་དག་ནི་དེ་ན་གནས། །
ཞེས་འབྱུང་བའི་ཕྱིར་རི་བོ་གངས་ཅན་བོད་ན་ཡོད་པ་ཉིད་ཀྱི་བོད་གངས་ཅན་གངས་རིའི་ཁྲོད་དུ་གྲུབ་པའི་ཕྱིར་ཏེ། འཛམ་གླིང་ཆུང་ངུ་དུམ་བུ་བཞིར་བགོས་པའི་བཞི་ཆ་གཅིག་ཤམྦྷ་ལར་བྱས་པའི་སུམ་ཆ་འདི་ལ་གངས་རིའི་ཆ་དང་གྲང་རེག་ཆེ་བའི་ཡུལ་བོད་ལས་གཞན་དུ་མ་དམིགས་པའི་ཕྱིར་རོ། །ཤམྦྷ་ལ་འཛམ་གླིང་ཆུང་ངུའི་ཆ་ཡིན་པའང༌། ཇི་སྐད་དུ། དུམ་བུ་གཅིག་ལ་དཔག་ཚད་སྟོང་ཕྲག་ཉི་ཤུ་ལྔ་སྟེ་གཡས་ཀྱི་ཕྱེད་ལ་ཤམྦྷ་ལར་གྲགས་པ། ཞེས་འབྱུང་བས་སོ། །དེས་ན་གངས་ཅན་གྱི་ཁྲོད་འདིར་ནི་མི་གྲོང་སོགས་ཆེས་འབྱོར་བ་མ་ཡིན་པར་སྣང་སྟེ། སྔོན་རྫོགས་ལྡན་སོགས་དུས་དང་པོར་ཡང་མི་ཡི་གྲོང་ཁྱེར་མ་བྱུང་བ་ལ་རྩོད་དུས་མགོ་བརྩམས་སྐྱབས་སེང་སྒྲ་ངན་འཐབ་པའི་ཚེ། སྒྲ་ངན་དཔུང་ཚོགས་གཅིག་ཁ་བ་ཅན་གྱི་རི་ཁྲོད་དུ་ཞུགས་པ་ལས་མི་འཕེལ་ལོ་ཞེས་སློབ་དཔོན་ཤེས་རབ་གོ་ཆས་བཤད་པ་དང༌། ཕ་དམ་པས་ཁོ་བོ་བོད་དུ་ལན་མང་པོར་འོངས་པའི་དང་པོར་གངས་ཆུ་ནགས་ཚལ་མ་གཏོགས་མི་སྣང༌། དེ་ནས་ཐང་མི་སྡོད་ཐུབ་རྣམས་ལ་སྟག་དང་སེང་གེ་གླང་ཆེན་སོགས་སྣང༌། དེ་ནས་རིམ་བཞིན་མི་གྲོང་ཆགས་པ་ཡིན་ཞེས་གསུངས་གདའ་བ་སོགས་དང༌། འདུལ་མངོན་གྱི་བྱུང་བ་སོགས་ལ་དཔགས་ནས་སྟོན་པ་བཞུགས་དུས་བོད་ན་ད་ལྟའི་མིང་ཙམ་གྱི་དར་རྒྱས་ཆེས་ཡོད་པར་མི་སྣང་ལ། འོ་ན་དུས་འཁོར་ལས། བོད་ན་བོད་ཀྱི་ཡི་གེར་བྲིས། ཞེས་དེ་དུས་ནའང་བོད་དར་བར་བཤད་པ་མ་ཡིན་ནམ་སྙམ་ན། སྤང་ལོ་ཆེན་པོའི་གསུང་གིས། བོད་ཀྱི་ཡུལ་དུ་བོད་ཀྱི་བྲིས་ཞེས་པ་དེ་འཛམ་གླིང་ཡུལ་དྲུག་གི་ས་བགོས་ཀྱི་དབང་དུ་བྱས་པ་ཙམ་ཡིན་གྱི་བྷོ་ཊའི་གངས་ཁྲོད་འདི་ཁོ་ནར་མི་བཟུང་ཞེས་གསུངས་པ་ཉིད་ཀྱང་དོན་ལ་ཞུགས་སོ། །ཡང་ས་པཎ་པ་ཆེན་པོས།
དེས་ན་རི་བོ་གངས་ཅན་དུ། །
རྫུ་འཕྲུལ་མེད་པས་འགྲོ་མི་ནུས། །ཞེས་དང༌། ཡང༌།
ཨཽ་རྒྱན་ཛཱ་ལནྡྷ་ར་དང༌། །
གངས་ཅན་དེ་ཝི་ཀོ་ཊ་སོགས། །
ཀླ་ཀློ་བླུན་པོ་མུ་སྟེགས་བྱེད། །
འབྲོག་པ་རྣམས་ཀྱིས་གང་མོད་ཀྱང༌། །
དེ་དག་གྲུབ་པ་ཐོབ་བམ་ཅི། །
ཞེས་གངས་ཅན་མིའི་བགྲོད་མི་ནུས་ན་མུ་སྟེགས་དང་ཀླ་ཀློའི་འབྲོག་པ་དེར་འོང་བའི་གནས་ག་ལ་ཡོད་པས། ས་སྐྱ་པཎ་ཆེན་ལྟ་བུས་ཀྱང་འདི་ལྟ་ལ་ཐུགས་འཁུ་འཕྲིག་ཙམ་ཡང་མི་འཁྲུངས་པ་ཅི་ལྟར་ཡིན་ཞེས། ཞྭ་དམར་བ་བཞི་པ་ཆོས་ཀྱི་གྲགས་པས་བཀའ་སྩལ་ཏེ། ཁྱད་པར་སྔོན་སྟོན་པ་བཞུགས་དུས་གངས་རི་མཚོ་གསུམ་ཡོད་པའི་ཡུལ་དང་ཁ་ཆེ་ལ་སོགས་ཆུས་ཁེངས་པར་ཡོད་ལ། དེ་ནས་སྟོན་པ་གཤེགས་ནས། དགྲ་བཅོམ་ཉི་མ་གུང་པས་ཁ་ཆེའི་ཀླུ་བཏུལ་ནས་ས་གཞིར་བྱིན་གྱིས་རླབས་པར་བཤད་པ་དང༌། བོད་ཀྱི་ཡིག་ཚང་རྙིང་མར་ཡང༌། མངའ་བདག་ཁྲི་སྲོང་ལྡེའུ་བཙན་གྱི་ཡབ་ཀྱི་རིང་ལའང་མངའ་རིས་བསྐོར་གསུམ་མིས་བགྲོད་མི་ནུས་པར་ཀླུ་ཨེ་ལས་བཟུང་བར་ཡོད་པས་ལི་བན་ཁ་ཆེར་ལོག་པ་རྣམས་མངའ་རིས་སུ་བགྲོད་པ་ན་ཀླུ་ཨེ་ལའི་ལུས་ཀྱི་གདན་ཕུལ་ཏེ་ཟམ་པ་བྱས་པས་སྦྲུལ་གྱི་ལུས་སྣད་ནས་ཚེའི་དུས་བྱས་པས་གངས་མཚོ་བསྐམས་ནས་ཞང་ཞུང་སོགས་ཀྱི་ཡུལ་ཆགས་པ་ཡིན་ཞེས་འབྱུང་བས། དེ་དག་ཀྱང་ཆེས་བདེན་པ་ཡིན་ཏེ། ཐམས་ཅད་མཁྱེན་པ་སྤྱན་སྔ་གྲགས་པ་འབྱུང་གནས་ཀྱི་གྲུབ་མཐའ་ཆེན་མོར།
ཁ་བ་ཅན་གྱི་རྒྱལ་ཁམས་སུ། །
གངས་ཅན་ཡོད་པར་མི་འདོད་ན། །
གཞན་དུ་གངས་ཅན་ཇི་ལྟར་འཚོལ། །
གངས་ཅན་ཏི་སེའི་གནས་འདི་ལ། །
རྫུ་འཕྲུལ་ལྡན་པ་མ་གཏོགས་པ། །
བགྲོད་པར་དཀའ་བར་གསུངས་པ་དེ། །
སྔོན་སྟོན་པ་འཕགས་ཡུལ་བཞུགས་པའི་ཚེ། །
བོད་ཡུལ་གངས་རིའི་ཁྲོད་འདི་ཉིད། །
ད་ལྟའི་ཡུལ་བཞིན་གྲོང་ཡུལ་སོགས། །
འབྱོར་ཞིང་རྒྱས་པར་འདོད་པ་མིན། །
དེ་ལ་དགོངས་ནས་གསུངས་པ་སྟེ། །
དཔེར་ན་འདི་ནས་ཨཽ་རྒྱན་ཡུལ། །
དྷ་ན་ཀོ་ཤའི་གླིང་དུ་ནི། །
དེ་ལ་རྫུ་འཕྲུལ་དགོས་པར་བཤད། །
དེ་ན་ཡོད་པའི་མི་རྣམས་ཀྱི། །
རྫུ་འཕྲུལ་གྱིས་ནི་བགྲོད་མི་དགོས། །
ཏི་སེའི་བགྲོད་པའང་དེ་བཞིན་ནོ། །
བོད་ཀྱི་རི་མཚོ་འདི་དག་ལ། །
སྟོན་པ་བཞུགས་དུས་མི་ཕལ་གྱིས། །
བགྲོད་མི་ནུས་ཀྱང་སྟོན་པ་མཆོག།
ནོངས་རྗེས་དགྲ་བཅོམ་ཆེ་རྣམས་ཀྱི། །
ཉི་མའི་རྫུ་འཕྲུལ་མཛད་ནས་ནི། །
གངས་རི་བཞུས་ནས་ཡུལ་ཁམས་བསྐྱེད། །
དེ་རྗེས་ཏི་སེའི་ཡུལ་ཁམས་འདིར། །
ཀུན་གྱི་བགྲོད་པ་དེ་ལྟར་རོ། །ཞེས་དང༌།
སངས་རྒྱས་མྱ་ངན་འདས་འོག་ན། །
དགྲ་བཅོམ་རྣམས་ཀྱང་རིམ་པས་འདས། །
འོན་ཀྱང་ཡུལ་ཁམས་བཅུ་དྲུག་ན། །
གནས་བརྟན་ཆེན་པོ་བཅུ་དྲུག་ལ། །
དགྲ་བཅོམ་འདུས་པར་བཅས་པ་ཀུན། །
འགྲོ་བའི་དོན་ལ་བཞུགས་པར་གསུངས། །
ཏི་སེའི་ཡུལ་དང་ཁ་ཆེའི་ཡུལ། །
དགྲ་བཅོམ་ཡན་ལག་འབྱུང་འཁོར་བཅས། །
བཞུགས་ནས་ཡུལ་དེ་བྱིན་གྱིས་བརླབས། །
དེ་ལྟར་བྱིན་གྱིས་མ་བརླབས་ན། །
ཁ་ཆེའི་རྒྱལ་ཁམས་ཆུ་རུ་ནུབ། །
བོད་དུ་གངས་རི་མཆོད་ནས་ནི། །
ཞེས་འབྱུང་བའི་ཕྱིར་རོ། །མ་དྲོས་མཚོ་ལ་ཞེང་དང་སྲིད་དཔག་ཚད་ལྔ་བཅུ་དུས་དེར་ཡོད་ནའང༌། ད་ལྟ་མེད་པ་ན་འཕེལ་འགྲིབ་ཏུ་འགྱུར་པ་ཡིན་ཏེ། གནམ་མཚོའི་མཚོ་ལའང་སྔར་ལས་རྒྱ་ཆུང་དུ་འགྲོ་བ་མངོན་པ་ལྟ་བུ་དང༌། སྔར་མཚོ་མེད་པར་ཡང་མཚོ་ཆེན་པོ་རྒྱས་པ་སོགས་དུ་མ་འབྱུང་བར་མཐོང་བའི་ཕྱིར་མ་ཕམ་མཚོ་ཆུང་བས་མ་དྲོས་པ་མ་ཡིན་པར་ཅིས་འགྲུབ་འཇིག་རྟེན་ན་གཏམ་དུ་གྲགས་པ་ལ། འཛམ་བུའི་འབྲས་བུ་ལྷ་ཀླུ་དག་གིས་ཟོས་པས་དེའི་དྲི་མ་འཛམ་བུ་ནཱ་དའི་གསེར་དུ་འགྱུར་ཞེས་སྨྲ་ན། ལྷ་དང་ཀླུ་དག་གི་སྤྱོད་ཡུལ་གྱི་ཤིང་སོགས་རང་རེ་མི་རྣམས་ལ་ལས་ཀྱི་མཚམས་ཆོད་པས་ག་ལ་སྣང༌། དེ་མི་སྣང་བས་མ་ཕམ་འགྲམ་དུ་འཛམ་བུའི་ཤིང་མེད་པར་ག་ལ་འགྲུབ། ཡང་མ་དྲོས་ཀྱི་སྲིད་ཞེང་གི་ཚད་ལ་གྲུབ་མཐའ་ཆེན་མོར།
མ་དྲོས་མཚོ་ལ་ཆུ་ཞེང་དུ། །
དཔག་ཚད་ལྔ་བཅུ་ཡོད་པ་ལས། །
མ་ཕམ་མཚོ་འདིར་མེད་པ་ནི། །
མ་ཕམ་མ་དྲོས་པ་དེ་ཡི། །
མཚོ་ཡི་རྒྱ་མཐོངས་ཡིན་ཕྱིར་ཏེ། །
དཔེར་ན་ཁང་བཟང་རྒྱ་ཆེ་ཡང༌། །
རྒྱ་མཐོངས་རུབ་པར་བྱེད་བཞིན་ནོ། །
མ་དྲོས་མཚོ་དེ་འདི་མིན་ན། །
བྱང་ཆུབ་སེམས་དཔའ་མ་དྲོས་པས། །
ཞུས་པའི་མདོ་ལས་གསུངས་པ་ཡི། །
ཆུ་ཆེན་བཞི་ཡི་བཀའ་མགོ་སྟེ། །
ཡུལ་གཞན་གང་ན་ཡོད་པ་ཡིན། །
ཞེས་འབྱུང་ངོ༌། །དེར་མ་ཟད་སྔོན་སྟོན་པས་མ་དྲོས་པར་གཤེགས་པ་ན་མ་དྲོས་པ་མཆུ་ཞེང་ཆེ་བར་བསྟན་པ་ནི་རང་གི་གནས་རྒྱས་པར་རྫུ་འཕྲུལ་སོགས་ཀྱི་མ་བསྟན་ན་དེར་སྟོན་པ་ལ་ཆོས་ཉན་པའི་སྐྱེ་དགུ་དག་ལ་ཤོམས་པའི་དབང་དུ་མཛད་ལ། འདིར་ནི་མིའི་འགྲོ་བ་རང་ག་བ་དག་བསྟེན་པའི་མཚོ་ལ་དེ་ཙམ་གྱི་མཆུ་ཞེང་མི་དགོས་པའི་དབང་དུ་མཛད་པའང་ཡིན་ནོ། །དེས་ན་ཆུ་བོ་ཆེན་པོ་བཞིའི་མགོ་བོ་མ་ཕམ་པར་ཐུག་པས་མ་ཕམ་མ་དྲོས་ཡིན་པར་བསྙོན་མེད་པས། སྔོན་གྱི་མཁས་པ་ཆེན་པོ་ལ་ལས།
གངྒ་འདི་ནས་འབབ་པའི་ཕྱིར། །
མ་དྲོས་འཚོལ་བའི་ངལ་བས་ཅི། །
འདུས་བྱས་རྟག་པ་མེད་པའི་ཕྱིར། །
སྔོན་བཞིན་ད་ལྟ་གནས་པ་མེད། །
ཅེས་འབྱུང་བ་ལ། ལྷ་བཙུན་བསམ་ཡས་པས་མ་བཟོད་ནས། དེ་དེ་ན་འབབ་པར་ཚད་མ་གང་གིས་འགྲུབ། བོད་ཀྱི་བླུན་པོ་ནོར་ཕྱིར་ཁྱི་བཞིན་དུ་འཁྱམས་པ་ཞིག་གམ། ཨ་ཙ་ར་བླུན་པོ་དེ་ལྟ་བུ་ཞིག་ལས་གཞན་འོས་ཅི་ཡོད། དེ་དག་གི་ཚིག་ཙམ་ལ་བརྟེན་ནས་པཎྜི་ཏ་ཆེན་པོའི་གསུང་ལ་དགག་པ་བྱེད་པ་ནི་བཞད་གད་ཀྱི་ཚིག་གོ །ཞེས་ཟེར་བ་ནི་རང་ཉིད་ཐོས་རྒྱ་ཆུང་ངོ་ཞེས་གཞན་ལ་གོ་བར་བྱེད་པར་སྟེ། འཛམ་གླིང་ཆུང་ངུ་འདིར། གངྒ་སོགས་ཆུ་བོ་བཞི་པོ་འདི་ལས་གཞན་ཡོད་པ་མིན་པ་ནི། སྔོན་འགྲོ་བའི་མགོན་པོ་ཆོས་རྒྱལ་འཕགས་པ་ཡོན་མཆོད་ཀྱི་ཆུ་མིག་གི་ཆེར་ཆེན་མོའི་དུས་འཛམ་བུའི་གླིང་གི་ཡུལ་ཁམས་ཐམས་ཅད་ཀྱི་སྐྱེ་བོ་འདུས་པའི་ངག་ལ་རྟེན་པ་ཡིན་ཞེས་བཅོམ་ལྡན་འདས་རལ་གྲིའི་བསྟན་བཅོས་ལ་འབྱུང་བའི་དོན་ནི། རྒྱ་གར་མཉན་ཡོད་དང་ཐད་མཉམ་གྱི་རི་དགུ་འདས་ཀྱི་གངས་ཅན་དང་མ་དྲོས་ཀྱི་མཚོ་ནི་ཏི་སེ་དང་མ་ཕམ་པ་ཡིན་ཏེ། དེ་ནས་འབྱུང་བའི་གངྒཱ་སོགས་ལ་གངྒཱ་རྒྱ་དཀར་ནག་ཀླ་ཀློ་སོག་པོ་སོགས་སུས་ཀྱང་མཐོང་བ་མི་སྣང་བའི་ཕྱིར་དང༌། འཛམ་གླིང་འདིར་ནི་རྒྱ་མཚོ་ལ་ཐུག་པའི་བར་མིས་བགྲོད་མི་ནུས་པའི་ཡུལ་ནི་འཛམ་བུ་གླིང་པའི་ཡུལ་པ་སུ་ལའང་ཐོས་པ་མི་སྣང་བའི་ཕྱིར།
འོ་ན་གངས་ཅན་སོགས་ཀྱི་ཡོན་ཏན་མདོ་ནས་བཤད་པ་ལྟར་ཏི་སེ་སོགས་ལ་མེད་པས། དེ་དེ་མ་ཡིན་པར་ཡང་མི་འགྲུབ་སྟེ། བྱ་རྒོད་ཕུང་རི་དང་བསིལ་བ་ཚལ་དང༌། ཡངས་པ་ཅན་དང་མཉན་ཡོད་སོགས་གྲོང་ཁྱེར་རྣམས་ལ་ཡོན་ཏན་མདོ་ནས་བཤད་པ་ལྟར་ད་ལྟ་མེད་ཀྱང་དེ་དག་དེ་མ་ཡིན་པར་མི་འགྱུར་ལ། དེ་སྒྲོ་བཏགས་དང་གཅིག་གི་དེ་གནས་ཚུལ་ཡིན་པར་བརྗོད་པ་ནི་སྨྱོན་པ་ཡིན་ནོ་ཞེས་གསུངས་ལ། དེ་ཉིད་དོན་ལའང་གནས་པར་སྣང་སྟེ། རྒྱ་ནག་ཏ་མི་རྒྱལ་པོའི་དུས། ཏཱ་ཞིང་ཆེན་པོས་བསགས་སྦྱང་གི་ཆེད་དུ་གྲུ་རྫིངས་བཅས་ནས་ཕྱིའི་རྒྱ་མཚོར་ཞུགས་ཏེ་འཛམ་བུའི་གླིང་གི་མཐའ་ལ་སྐོར་བ་ལན་གསུམ་བྱས་པས། འཛམ་གླིང་གི་བྱང་ཕྱོགས་ཀྱི་མཐའ་ན་གླིང་ཁམ་ལོང་ངེ་བ་འདུག་པ་སོག་པོའི་ནོར་བུ་ལེན་མཁན་རྣམས་ཀྱི་འདི་ནི། མ་ཧཱ་དེ་ཝ་ཤམྦྷ་ལའི་ཡུལ་ཡོད་ཟེར་བ་ཙམ་ལས་རྒྱུས་མི་སྣང༌། གཞན་མིས་བགྲོད་མི་ནུས་པའི་ཡུལ་འཛམ་གླིང་ན་མི་འདུག་ཅེས་འཛམ་གླིང་ཡུལ་བཀོད་ཡང་ཟེར། རྒྱ་མཚོ་མཐའི་ལམ་ཡིག་ཡང་ཟེར་བའི་ཤོག་དྲིལ་རྒྱ་སྤར་མར་ལེགས་པར་འཆད་དགའ་བ་སོགས་ཁུངས་ཐུབ་ཀྱི་ལུང་གུང་མཐུན་དུ་མ་འགྲིག་པས་ཕྱོགས་འཛིན་ཅན་དག་གི་ཟེར་སྒྲོས་ལ་ཞེན་པར་བྱར་མི་རུང་སྟེ། ཞེན་ཆེས་ན་རྫུན་ལུ་གུ་བརྒྱུད་དུ་བརྒྱུད་དགོས་པའི་ཕྱིར།
དགོས་པ་ཅི་ཞིག་ཡོད་དེ། དཔེར་ན་ཤཱཀྱ་པ་ཆེན་པོས། གངྒ་ནི་གཉིས་ཏེ། ཕྱི་རོལ་པ་དང་འཇིག་རྟེན་ལ་ཐུན་མོང་དུ་གྲགས་པ་དང་སངས་རྒྱས་ཀྱི་ཆོས་ལས་ཐུན་མོང་མིན་པར་བཤད་པ་གཉིས་ལས། དང་པོ་ནི། མ་ཕམ་པ་ནས་འབབ་པ་འདི་ཉིད་ཡིན་ཏེ། མངོན་བརྗོད་དང༌། སྨན་དཔྱད་དང༌། འདུལ་བ་དང༌། མུ་སྟེགས་བྱེད་ཀྱི་ཁྲུས་ཀྱི་འཇུག་ངོགས་ཀྱི་ཆེད་དུ་བསྟེན་བྱ་དེ་ཡིན་ལ། གཉིས་པ་ནི་ཆོས་མངོན་པ་སོགས་ནས་གསུངས་པའི་མཚན་ཉིད་ཅན་གྱི་མ་དྲོས་པ་སོགས་ལྟ་བུ་ཞེས་ཟེར་དགོས་པ་ལྟ་བུ་འབྱུང་བའི་ཕྱིར། དེ་ལྟར་སྨྲས་ན་ཉེས་པར་ཅིར་འགྱུར་ན། འོ་ན་འཛམ་གླིང་སོགས་ཡུལ་ཁམས་ཐམས་ཅད་ལའང་ཐུན་མོང་འཇིག་རྟེན་དུ་གྲགས་པ་དང་ཐུན་མོང་མིན་པ་མདོ་རྒྱུད་ནས་བཤད་པའི་འཇིག་རྟེན་གཉིས་རེ་ཡོད་པར་འདོད་དགོས་པ་དང༌། དེ་ལྟར་འདོད་པའི་དང་པོ་དེ་མངོན་པ་དང་དུས་འཁོར་ནས་བཤད་པའི་འཇིག་རྟེན་དེ་མ་ཡིན་པར་འཆད་དགོས་ལ། དེ་ལྟར་འཆད་ན་ད་ལྟ་དུས་འཁོར་གྱི་རྩིས་ཀྱི་གཟའ་འཛིན་སོགས་ཀྱི་རྩིས་འཇིག་རྟེན་ལ་མངོན་སུམ་ཚད་མར་སྟོན་པ་དེ་ཐམས་ཅད་ཐུན་མོང་བའི་གཟའ་སོགས་ལ་འགྲིག་པར་མི་འགྱུར་བར་རིགས་པ་ལས་འགྲིག་པར་སྣང་བས་གནོད་པའི་ཕྱིར་དང༌། ཐུན་མོང་མིན་པའི་གཉིས་པ་དེ་འཇིག་རྟེན་ཕྱི་པའི་ཡུལ་ཡིན་ནམ་མིན། ཡིན་ན་དེ་ལྟ་བུའི་མ་དྲོས་སོགས་གནས་ག་ན་མཐོང་བ་ཅི་ལྟར་ཡོད། མིན་ན་འཕགས་པ་ཁོ་ནའི་སྤྱོད་ཡུལ་མ་གཏོགས་གཞན་གྱིས་དེ་དམིགས་སུ་མི་རུང་བར་བདེན་བཞིའི་དོན་ལྟ་བུའི་ཞེས་མདོ་རྒྱུད་ཅི་འདྲ་ནས་བཤད་པ་ཡོད་པའི་ཁུངས་སྟོན་ཅིག །དེར་མ་ཟད་ཐུན་མོང་བའི་སྟོང་གསུམ་འཇིག་རྟེན་འདི་ཐུན་མོང་མིན་པའི་མདོ་རྒྱུད་ནས་བཤད་པའི་སྟོང་གསུམ་གྱི་འཇིག་རྟེན་འདི་ལས་གཞན་དུ་ཡོད་དམ་འཇིག་རྟེན་འདི་ཉིད་ཡིན། གཞན་དུ་ཡོད་ན་འདི་ལས་དཔག་ཚད་སོགས་ཇི་ཙམ་གཞལ་བ་ན་ཡོད། འདི་ཉིད་ཡིན་ན་འཇིག་རྟེན་དང་ཐུན་མོང་ཡིན་མིན་གྱི་ཡུལ་ཁམས་དང་གངྒ་གཉིས་ཡོད་པར་བཤད་པ་དོན་ལ་མ་ཞུགས་པར་འགྱུར་རོ། །
ཡང་མཆོག་ཆེན་པས། གངས་རི་མཚོ་གསུམ་སོགས་མ་དྲོས་པ་སོགས་མིན་པའི་སྒྲུབ་བྱེད་དུ་མངོན་པ་ནས། མཚོ་གངས་ཅན་གྱི་བྱང་ན་ཡོད་པར་བཤད་པ་ལ་དེང་སང་ལྷོ་ན་སྣང་བ་དང༌། རི་སྤོས་ངད་ཅན་མཚོའི་བྱང་ན་ཡོད་པར་བཤད་པ་ལ་ལྷོ་ན་སྣང་བ་གངྒ་ཁ་ཤར་དུ་བལྟས་ནས་འབབ་པར་བཤད་པ་ལ་དེང་སང་མ་ཕམ་གྱི་དཀྱིལ་གཤགས་ནས་འབབ་པའི་ཕྱིར་ཞེས་ཟེར་བ་ཡང་མ་ངེས་པ་ཡིན་ཏེ། སྔར་དེ་ལྟར་ཡོད་པ་ཕྱིས་འགྱུར་བ་དུ་མ་མཐོང་བའི་ཕྱིར་དང༌། ཁྱད་པར་རི་གླིང་མཚོ་ཐམས་ཅད་ཀྱང་དེ་ལ་བརྟེན་པའི་སྐྱེ་དགུའི་བསོད་ནམས་ཀྱི་ཕར་འཆུགས་དང་ཚུར་འཆུགས་དུ་མ་བྱུང་བར་མཐོང་བའི་ཕྱིར་དང༌། ཁྱད་པར་ཕྱི་ནང་ཐུན་མོང་གི་གཙུག་ལག་དག་ལས་སྔོན་ནི་རི་རྣམས་འཇིག་རྟེན་ལ་མི་གནོད་པར་རྐང་པས་བགྲོད་པ་ལས་ཕྱིས་ནས་བརྒྱ་བྱིན་གྱི་རྡོ་རྗེས་རྐང་པ་བཅག་པས་རི་བོ་ཐམས་ཅད་རྐང་པ་ཆག་ཀྱང་མནྜ་རའི་རི་བྲོས་པ་ད་ལྟ་ཕྱིའི་རྒྱ་མཚོའི་ནང་ན་རྐང་གི་འགྲོ་བ་ཡོད་པར་གྲགས་པ་ལྟ་བུ་ཆེས་མང་བར་སྣང་བ་དང༌། དེར་མ་ཟད་ས་གཡོ་བ་ལ་སོགས་པའི་རྐྱེན་གྱིས་རྒྱ་གར་གྱི་མ་ཏུའི་ཡུལ་མཚོ་དེ་ནས་གཞན་དུ་ཡོད་པ་དང༌། རྒྱ་ནག་ཏུ་ས་འོག་ནས་ཉ་འབྲུག་ཆེན་པོ་ནམ་མཁར་འཕུར་བས་རི་མཚོ་གྲོང་ཁྱེར་དུ་མ་ས་ལེ་བར་སྟོང་ཕྲག་དུ་མ་བརྒལ་བ་ན་གནོད་པ་མེད་པར་འཕོས་ཏེ་ཡུལ་གྲོངས་ཆགས་ཡོད་པ་རྒྱ་ནག་གི་ཡིག་ཚང་རྙིང་པར་འབྱུང་བ་ཙམ་ཀྱང་མ་གསན་ནོ། །ཞེས་པའི་རྣམ་འགྱུར་ལས་ཡ་མཚན་ཆེ་བའི་ལེགས་བཤད་ཅི་ཞིག་ཡོད།
ཡང་ཏི་སེ་གངས་ཅན་མིན། མ་ཕམ་མ་དྲོས་མ་ཡིན་པའི་སྒྲུབ་བྱེད་དུ་མདོ་ཕལ་ཆེན་ནས་བཤད་པའི་གངས་ཅན་དང༌། མ་དྲོས་མཚོའི་ཡོན་ཏན་གྱི་ཁྱད་པར་མངའ་རིས་ཀྱི་གངས་རི་མཚོ་གསུམ་ལ་མི་སྣང་བྱ་བ་འདི་གནོད་བྱེད་དུ་འགྱུར་ན། བཀའ་བརྒྱུད་མཆོག་འདི་ལ་གནོད་བྱེད་ཀྱི་ཉེས་པར་མི་འགྱུར་བར་ས་སྐྱ་པའི་ཕྱོགས་ཉིད་ལ་གནོད་བྱེད་ཀྱི་ཉེས་པར་འགྱུར་བ་ཡིན་ཏེ། མདོ་ཕལ་ཆེན་ནས་དེ་སྐད་བཤད་པ་དེ་ནི། སངས་རྒྱས་ཀྱི་ཞིང་ཡོངས་སུ་སྦྱང་བའི་མཐུ་གྲུབ་པའི་དབང་འབྲས་ལས་འདུས་པ་དེ་དག་གི་སྣོད་ཀྱི་འཇིག་རྟེན་དེ་ལྟར་སྣང་བའི་དབང་དུ་མཛད་དེ། དེ་ཡང་མཆོག་གི་སྤྲུལ་སྐུ་ཞིང་མ་དག་པའི་གནས་འདི་ཡང་མཆོག་གི་སྤྲུལ་སྐུའི་མཐུས་སྐད་ཅིག་ལས་མཐུན་གྱི་ངོར་དག་པར་སྦྱང་བ་ཉིད་ཀྱི་ཕྱིར་ཏེ། འདི་ལྟའི་ཚུལ་ནི་སངས་རྒྱས་ཀྱི་ཞིང་ཡོངས་སུ་སྦྱང་བའི་ཆོས་ཚུལ་གྱི་གནད་རྟོགས་ན་ཐེ་ཚོམ་གྱི་དྲི་མ་ཟད་དེ། དོན་གྱི་ཁོག་ཁྲོལ་བར་འགྱུར་བའི་ཕྱིར་ཏེ། ཕལ་ཆེན་ནས་ཇི་ལྟར་གསུངས་པ་ལྟར་ཐེག་པ་ཆེན་པོའི་མདོ་རྒྱུད་ཀྱི་ཆོས་གང་དང་གང་གསུངས་པའི་གླིང་བཞིར་ཆོས་བསྟན་པའི་གནས་དེ་ཉིད་གནས་ཕུན་སུམ་ཚོགས་པ་འོག་མིན་སྟུག་པོ་བཀོད་པ་ལྟར་སྦྱང་བར་མཛད་དེ། ཕུན་སུམ་ཚོགས་པ་ལྔ་ལྡན་གྱི་སྒོ་ནས་ཆོས་ཀྱི་འཁོར་ལོ་བསྐོར་བ་འདི་ནི་ཆོས་ཉིད་ཡིན་པའི་ཕྱིར། རྒྱུད་རྣམས་ལས་རི་རབ་ཀྱི་སྟེང་དང་གཞན་འཕྲུལ་དབང་བྱེད་ཀྱི་ལྕང་ལོ་ཅན་ལ་སོགས་པ་དང་མིའི་གནས་རྣམས་ཀྱང་རྒྱུད་དེ་དང་དེའི་དཀྱིལ་འཁོར་པར་བྱིན་གྱིས་བརླབས་ནས་གསུངས་པ་ཤ་སྟག་ཏུ་ཡོད་པའི་ཕྱིར།
མདོའི་དབང་དུ་ནའང་ཕལ་ཆེན་ཇི་ལྟར་བར། ཡུམ་རྒྱས་འབྲིང་གི་གླེང་གཞིར་ཡང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེའི་རང་བཞིན་དུ་ཀུན་ནས་གནས་པར་གྱུར་ཏེ་མེ་ཏོག་སིལ་མ་སྣ་ཚོགས་ཀྱི་ཀུན་ནས་གང་བ་དང༌། དར་གྱི་ལྡ་ལྡི་ཆུན་པོ་ཀུན་ནས་བྲེས་པ་དང༌། ཞེས་པ་ནས། བྱང་ཆུབ་སེམས་དཔའ་ཆེན་པོ་གཞན་ཡང་གཟི་བརྗིད་ཆེན་པོ་དག་འཁོད་པའི་འཇིག་རྟེན་གྱི་ཁམས་པདྨོ་ཅན་བཞིན་དུ་གྱུར་རོ། །ཞེས་འབྱུང་ཞིང༌། ཡང་དེའི་ཚེ་ཞིང་འདི་ནས་ཤར་ཕྱོགས་སུ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པའི་འཇིག་རྟེན་གྱི་ཁམས་སོ་སོ་ནས་བྱང་ཆུབ་སེམས་དཔའམ་ཁྱིམ་པ་དང་རབ་ཏུ་བྱུང་བ་དང་ཁྱེའུ་དང་བུ་མོའི་གཟུགས་སུ་འདུག་པ་བྱེ་བ་ཁྲག་ཁྲིག་བརྒྱ་སྟོང་དུ་མས་བྱ་རྒོད་ཕུང་རིར་ཤེར་ཕྱིན་ཉན་པར་འོངས་པར་གསུངས་ཤིང༌། དེ་ཕྱོགས་བཅུ་ཆར་ལ་སྦྱར་ནས་གསུངས་པས་དེའི་ཚེ་བྱ་རྒོད་ཕུང་པོའི་རི་བོར་དེ་ཐམས་ཅད་ཤོང་བ་སོགས་ཀྱི་ཡོན་ཏན་དེ་ཁྱེད་ཅག་ཡོད་པར་འདོད་དམ་མེད་པར་འདོད། ཡོད་པར་འདོད་ན་ད་ལྟའང་ཡོད་པར་འདོད་དམ་མེད་པར་འདོད། ད་ལྟ་མེད་ལ་དེ་དུས་ཡོད་པར་འདོད་ན་ནི་ཁོ་བོ་ཅག་ཀྱང་ཕལ་ཆེན་ནས་ཆུ་བོ་བཞིས་མ་དྲོས་པ་ལ་ལན་བདུན་བསྐོར་བ་དུས་དེར་ཡིན་གྱི་ད་ལྟ་མེད་པར་སྨྲ་བའང་དེ་བཞིན་ནོ། །
ཡང་དེ་དུས་ཡོད་པ་བཞིན་ད་ལྟའང་ཡོད་དགོས་ཤིང་དེ་ལྟར་མེད་ན་དེ་དུས་ཀྱང་མེད་པར་རིགས་ཏེ་སྙན་ངག་བཞིན་ནོ་ཞེ་ན། འོ་ན་མི་མཇེད་ཀྱི་ཞིང་དང་བྱ་རྒོད་ཕུང་རི་ལ་ཡུམ་གྱི་གླེང་བཞི་བཞིན་ད་ལྟར་མི་འདུག་པས་ཡུམ་གྱི་གླེང་གཞིའི་བྱུང་བ་ཐམས་ཅད་སྙན་ངག་མཁན་གྱི་སྒྲོ་བཏགས་པ་ཉིད་ཀྱི་དོན་ལ་མི་གནས་སོ། །ཤེར་ཕྱིན་གྱི་ཆོས་འཁོར་འཆད་པའི་ཕུན་ཚོགས་ལྔ་ལྡན་ཐམས་ཅད་ལ་སྐུར་པ་བླ་ན་མེད་པར་བཏབ་པར་འགྱུར་རོ། །
ཡང་བོད་ཀྱི་ངེས་དོན་སྨྲ་བར་རློམ་པ་ཁ་ཅིག །མདོ་སྡེ་ཕལ་ཆེན་དང་ཡུམ་གྱི་བྱང་ཆུབ་དེ་ཐམས་ཅད་བྱང་ཆུབ་སེམས་དཔའི་ཉམས་སྣང་ཡིན་ཏེ། མིན་ན་བྱ་རྒོད་ཕུང་པོའི་རི་ཆུང་དེར་འོག་མིན་པའི་ལུས་དཔག་ཚད་ཁྲི་དྲུག་སྟོང་པ་མི་ཤོང་བའི་ཕྱིར། ཞེས་ཟེར་བའང་མདོ་སྔགས་ཀྱི་ཏིང་ངེ་འཛིན་སྦྱོང་ཚུལ་ལ་བློ་མ་ཕྱོགས་པའི་གཏམ་དུ་ཟད་དོ། །སྔགས་ཀྱི་ཉམས་སྣང་ཕལ་ཆེ་བ་ནི་ད་ལྟའི་སྤྱི་མཐུན་གྱི་སྣང་བ་ཐམས་ཅད་དང་མི་མཐུན་པའི་རྣལ་འབྱོར་པ་རང་སྣང་ཀུན་རྫོབ་ཐུན་མོང་མིན་པའི་ཚད་མ་ཡིན་ལ་ཐུན་མོང་ལ་ལྟོས་ན་ལོག་པའི་ཀུན་རྫོབ་ལྟ་བུར་འགྲོ་བའི་སྐབས་ཀྱང་ཡོད་ལ། མདོའི་སེམས་དཔའི་ཏིང་ངེ་འཛིན་གྱི་རྫུ་འཕྲུལ་གྱི་སྣང་བ་འགྲོ་བ་དེ་དང་དེ་སྤྱི་མཐུན་ལ་ཚད་མར་འགྲོ་བ་ཉིད་ཀྱི་ཕྱིར། མདོའི་གླེང་གཞིའི་བྱུང་བ་དེ་དག་ནི་རྣལ་འབྱོར་པ་རེ་རེ་ལ་སྣང་བའི་ཉི་ཚེ་བའི་སྤྱོད་ཡུལ་དུ་སྨྲ་ན་རྫོགས་པའི་སངས་རྒྱས་ལ་སྐུར་བ་བཏབ་པར་འགྱུར་རོ། །དེས་ན་མ་དག་པའི་ཞིང་དུ་ཡུལ་དང་ཕལ་ཆེ་བ་ལྟ་བུའི་སངས་རྒྱས་ཀྱི་ཞིང་སྦྱོང་གི་ཡོན་ཏན་གྱི་བཀོད་པ་བསྟན་པ་དེའི་ཡོན་ཏན་ད་ལྟའི་མ་དག་པའི་ཞིང་དེར་མེད་ན། དེ་མ་དག་པའི་ཞིང་དེ་མ་ཡིན་པར་འགྱུར་དགོས་སྙམ་ན། ཁྱེད་ཅག་མི་མཇེད་ཀྱི་འཇིག་རྟེན་འདི་དང༌། བྱ་རྒོད་ཕུང་རི་སོགས་ཀྱང་དེ་དང་དེ་མ་ཡིན་པར་ཁས་ལེན་པའི་ཉེས་པ་ཆེན་པོས་རིག་པར་འགྱུར་རོ། །དེས་ན་ཁོ་བོ་ཅག་ནི་མ་དྲོས་པ་ལ་ཆུ་བོ་བཞིས་བསྐོར་བའི་ཡོན་ཏན་སོགས་ནི། རྒྱལ་བ་མ་ཕམ་པས།
སེམས་ཅན་འཇིག་རྟེན་དེ་བཞིན་དུ། །
སྣོད་ཀྱི་འཇིག་རྟེན་མ་དག་པ། །
དེ་ལ་དག་པར་སྒྲུབ་པ་ཡི། །
སངས་རྒྱས་ཞིང་ནི་དག་པ་ཉིད། །
ཅེས་སོགས་གསུངས་པ་ཉིད་ཀྱི་དོན་ལེགས་པར་ཁོང་དུ་ཆུད་པས་མ་ཕམ་ལ་གངྒ་སོགས་ཀྱིས་བསྐོར་བ་ལན་དུ་མར་མ་བྱས་ཀྱང་མ་དྲོས་པའི་མཚོར་མི་འགྱུར་བའི་ཐེ་ཚོམ་ནི་ཅུང་ཟད་ཀྱང་མེད་དེ། འདི་ལྟ་བུ་ལ་དགོངས་ནས་འགྲེལ་ཆེན་དྲི་མེད་འོད་དུ། འཇིག་རྟེན་ཀུན་རྫོབ་ཏུ་མོས་པ་སྣ་ཚོགས་པའི་སེམས་ཅན་གྱི་བསམ་པའི་དབང་གིས་འཇིག་རྟེན་གྱི་ཁམས་ཀྱི་ཚད་སེམས་ཅན་རྣམས་ལ་གསུངས་ཤིང་རབ་ཏུ་སྣང་ངོ༌། །དོན་དམ་པར་ནི་འཇིག་རྟེན་གྱི་ཁམས་ལ་ཚད་གཞལ་དུ་མེད་དེ་སེམས་ཅན་རྣམས་ཀྱི་བསོད་ནམས་དང་སྡིག་པའི་དབང་གིས་སོ། །
འདིར་ཕུག་ཁྲུ་ལྔ་པའི་ཚད་གང་དུ་འདོད་ཆགས་དང་བྲལ་བའམ་བྱང་ཆུབ་སེམས་དཔའ་གནས་པའི་ཕུག་དེར་བསོད་ནམས་དང་ཡེ་ཤེས་ཀྱི་བསྟེན་པ་དེའི་མཐུ་དང་རྫུ་འཕྲུལ་གྱི་སྟོབས་ཀྱིས་འཁོར་ལོས་སྒྱུར་བ་སྡེ་དང་བཅས་པ་འོང་ཞིང་རབ་ཏུ་འཇུག་སྟེ། དེ་སུས་ཀྱང་མ་བསྐྱེད་ཅིང་ཕུག་དེར་ཞུགས་པའི་འཁོར་ལོ་སྒྱུར་བའི་སྡེ་ཡང་དོག་པ་ཉིད་མ་ཡིན་ནོ། །དོན་དམ་པར་འཇིག་རྟེན་གྱི་ཁམས་ཀྱི་ཚད་ཀྱང་དེ་བཞིན་དུ་རིག་པར་བྱའོ། །ཞེས་འབྱུང་བའི་ཕྱིར། ཀུན་རྫོབ་མ་དག་པའི་ལས་སྣང་གི་འཇིག་རྟེན་གྱི་གཞིར་དོན་དམ་དག་པའི་ཡེ་ཤེས་ཀྱི་འཇིག་རྟེན་གྱི་ཁམས་ལྟོས་ནས་བཞག་པར་འབྱུང་དུ་མི་རུང་བ་མ་ཡིན་ཏེ། ཆོས་ཐམས་ཅད་སྟོང་དང་རྟེན་འབྱུང་ལ་ལྟོས་ནས་འབྱུང་བར་འཐད་པ་ཉིད་ཀྱི་ཕྱིར་རོ། །དེས་ན་མ་ཕམ་ལ་སོགས་པར་ཡང་རྗེ་བཙུན་མི་ལ་ལྟ་བུའི་སངས་རྒྱས་མཆོག་གི་ཞིང་སྦྱོང་གི་མཐུའི་ངོར་ནི་མ་དྲོས་ལ་ཆུ་བཞིས་ལན་བདུན་བསྐོར་བ་སོགས་ཀྱི་ཡོན་ཏན་དང་ལྡན་པར་གསལ་སྟེ། རྗེ་བཙུན་མི་ལའི་མགུར་ལས།
གངས་དཀར་ཏི་སེ་སྐད་པ་དེ། །
དགྲ་བཅོམ་ལྔ་བརྒྱ་བཞུགས་པའི་གནས། །
རི་བོ་གངས་ཅན་བྱ་བ་ཡིན། །
མ་ཕམ་གཡུ་མཚོ་སྐད་པ་དེ། །
མ་དྲོས་མཚོ་མོ་བྱ་བ་ཡིན། །
བྲག་དམར་སྤོ་མཐོན་སྐད་པ་དེ། །
རི་ནག་འབིགས་བྱེད་བྱ་བ་ཡིན། །
ཞེས་འབྱུང་བ་ལྟར་རོ། །ཡང་ཕལ་པོ་ཆེར། བརྒྱ་བྱིན་གྱིས་གླང་པོའི་རྒྱལ་པོ་ཤུགས་ལྡན་རི་གསེར་གྱི་ལོགས་སམ་བྱ་སྐྱིབས་རིན་པོ་ཆེ་སྣ་བདུན་གྱིས་གང་བ་སོགས་ཀྱི་ཡོན་ཏན་དུ་མ་དང་ལྡན་པ་ནི། ལྷའི་དབང་པོ་བརྒྱ་བྱིན་གྱི་ཉེར་སྤྱད་དུ་བཤད་པས། དེ་ཡང་བརྒྱ་བྱིན་དང་རྒྱལ་ཆེན་རིས་བཞི་པ་སོགས་འཇིག་རྟེན་སྐྱོང་བའི་ཆེད་དུ་མིའི་ཡུལ་ལ་སོགས་པར་འོངས་པ་ལྷའི་ལུས་དང་བས་མི་དག་གི་མཐོང་བྱར་མེད་ཅིང༌། ལྷ་དེ་དག་གིས་མ་ཕམ་དང་གད་པ་བྱ་སྐྱིབས་སོགས་ལ་ནོར་བུ་སོགས་སུ་མཐོང་བ་དེ་དག་རང་རེ་མི་ལ་ག་ལ་སྣང་ཞིང༌། གླང་པོའི་རྒྱལ་པོ་སོགས་ཀྱང་རང་རེ་དང་སྤྱོད་ཡུལ་ཐུན་མོང་དུ་རྒྱུ་བར་ག་ལ་འགྱུར་ཞིང༌། དེ་ལྟར་འགྱུར་དགོས་སོ་སྙམ་པ་དེ་དག་གིས་ནི་འགྲོ་བ་སོ་སོའི་ལས་ཀྱི་རྒྱུའི་འབྲས་བུ་ལ་སྤྱོད་ཚུལ་གྱི་གསུང་རབ་དག་ལ་རྒྱུས་ཅུང་ཟད་ཀྱང་མེད་དོ་ཞེས་གསལ་བར་བྱས་པ་ཡིན་ནོ། །
ཡང་ཅི་ས་སྐྱ་པ་ཁྱེད་ཅག་ཏི་སེ་གངས་ཅན་མིན་པ་དང་མ་ཕམ་མ་དྲོས་མིན་པའི་སྒྲུབ་བྱེད་དུ། ཕལ་ཆེན་གྱི་གངས་ཅན་མ་དྲོས་ཀྱི་ཡོན་ཏན་མེད་པར་བཤད་པ་ནི་འབྲེལ་མེད་དེ། དེར་དེ་ལྟར་བཤད་པ་ནི་དབང་ཐོབ་པའི་སངས་རྒྱས་དང་བྱང་ཆུབ་སེམས་དཔའི་ཆོ་འཕྲུལ་གྱི་ཚུལ་ཡིན་པས། ད་ལྟའི་གངས་ཅན་མ་དྲོས་སོགས་ལས་སྣང་གི་འཇིག་རྟེན་ཐུན་མོང་བ་སྐྱེ་བོ་ཀུན་གྱི་ཆུ་བུར་གྱི་མིག་ལ་ཚད་མར་གྱུར་པ་འདི་ཚད་མ་མིན་པར་བསྙོན་པར་ཟད་པ་ལས་ཅི་ཞིག་ཡོད་དེ། མདོར་འཇིག་རྟེན་གྱི་རྣམ་བཞག་ཡོད་པར་གསུང་ཚད་སྒྲ་ཇི་བཞིན་པར་ད་ལྟ་ཡོད་ན་ཡུལ་དེ་དག་ཡིན་ཅིང༌། དེ་ལྟ་མེད་ན་ཡུལ་རི་སོགས་དེ་དེ་མ་ཡིན་དགོས་པར་འདོད་པ་དེ་ལྟའི་ཕྱིར་ན། ཁྱེད་རང་འདོད་པའི་ཏི་སེ་འདི་ཡང་ཏི་སེ་མ་ཡིན་པར་འགྱུར་ཏེ། མདོ་སྡེ་དྲན་ཉེ་ལས། བྱང་ཕྱོགས་ཀྱི་ཆ་ན་གངས་ཅན་ཞེས་བྱ་བ་རི་རྩེ་མོ་སྣ་ཚོགས་པ་དང་ལྡན་པ་དཔག་ཚད་སྟོང་དང་ལྡན་པ་དང༌། དེའི་མཐར་ཤིང་དང་འབབ་ཆུ་དུ་མ་དང༌། མེ་ཏོག་དང༌། མིའམ་ཅི་དང༌། གནོད་སྦྱིན་དང༌། ཤ་ཟ་དང༌། ཀླུ་དང༌། རིགས་དམའ་བའི་མིས་གང་བ་དང༌། དཀའ་ཐུབ་པ་རྣམས་རྒྱུ་ལ། དེ་ནས་ཤུག་པ་སོགས་དང་རི་དྭགས་བྱ་སོགས་ཀྱིས་གང་བའི་ཕྱིར། གཞན་ཟངས་ཀྱི་མདོག་དཔག་ཚད་ཉི་ཤུ་པ། ཕུག་སྟོང་དང་ལྡན་པ་དང༌། དེ་ནས་དཔག་ཚད་བརྒྱ་ཐམ་པར་ཆུ་ཀླུང་གིས་ཡོངས་སུ་བསྐོར་ལ། དེ་ནས་ཏི་སེ་ཞེས་པའི་རི་དཔག་ཚད་ལྔ་བརྒྱ་པ་དངུལ་གྱི་རང་བཞིན་ལ་གསེར་གྱི་རིས་ཡོངས་སུ་གང་བ་དེ་ལ་འཕགས་སྐྱེས་པོ་ཞེས་བྱ་བའི་རྒྱལ་པོ་དང༌། དེའི་ཕ་རོལ་ན་ཏི་སེའི་རི་ཞེས་བྱ་བའི་རི་དཔག་ཚད་ལྔ་པ་ལྗོན་པ་རྣམས་ལ་མིའམ་ཅི་རྩེ་ཞིང་དགའ་བས་གླུ་ལེན་ཅིང༌། རི་ལྔ་ནི་གསེར་དང༌། ཤེལ་དང༌། གསུམ་ནི་དངུལ་གྱི་རང་བཞིན་ཅན་དུ་བཤད་པས་ད་ལྟའི་ཏི་སེ་འདི་ལ་དེ་ལྟར་མི་སྣང་བས་ཏི་སེར་ཡང་དེང་སང་ཕྱིན་ཆད་ཁས་ལེན་པར་མི་རིགས་སོ། །
འོ་ན་ཁྱེད་ཅག་བཀའ་བརྒྱུད་པ་ལའང་ཏི་སེ་ཏི་སེ་མ་ཡིན་པར་འགྱུར་ཏེ། དྲན་ཉེ་ནས་བཤད་པའི་ཏི་སེའི་ཡོན་ཏན་དེ་དག་ད་ལྟའི་ཏི་སེ་ལ་རང་རེ་རྣམས་ཀྱིས་མ་མཐོང་བའི་ཕྱིར་སྙམ་ན། དེའི་ལན་ནི། བདག་གི་རྗེ་འབྲི་གུང་པ་ཆེན་པོའི་སྤྱན་སྔ་བ་ཐམས་ཅད་མཁྱེན་པ་འབྱུང་བའི་མཚན་ཅན་གཉིས་ཀྱིས་སྔོན་ན་མ་འོངས་ལུང་བསྟན་གྱི་ཚུལ་དུ་ཀླན་ཀ་དེ་དག་ལེགས་པར་བསལ་ཟིན་པ་ཡིན་ཏེ། དམ་པ་དེ་དག་གི་ཞལ་སྔ་ནས། ཐེག་ཆེན་གྱི་མདོ་རྒྱུད་ཀྱི་གླེང་གཞི་ལྟ་བུའི་སྣོད་ཀྱི་ཡུལ་བཀོད་ནི་ཞིང་དག་བསྒོམས་པའི་དབང་འབྲས་ཡིན་ཀྱང་མ་དག་པའི་ལས་མཐུན་གྱི་འཇིག་རྟེན་གྱི་སྣང་བ་ཡང་ས་པཎ་བཞེད་པ་ལྟར་སྔར་ཡོད་ཕྱིས་མི་རྟག་པ་མ་ཡིན་པར་རྒྱུན་རྟག་པ་ཁོ་ནར་ཡོད་པ་ན་མ་ཡིན་ཏེ། འདོད་པའི་འཇིག་རྟེན་འདི་ལའང་རྫོགས་ལྡན་སོགས་ཀྱི་ཡུལ་ཁམས་གོང་གི་ལྷ་ལྟ་བུའི་ཚེ་ལོ་དཔག་མེད། ལུས་འོད་དང་ལྡན་ཤིང་ཁ་ཟས་མི་དགོས་པ་དང༌། སྣོད་ཀྱི་འཇིག་རྟེན་ཀྱང་དངས་ཞིང་འོད་ཟེར་འཕྲོ་བར་གནས་ལ། དེ་ནས་རྫོགས་ལྡན་སོགས་ཀྱི་དུས་མར་ལ་འགྲིབ་པ་ན་བདུད་རྩི་ས་ཞག་དང༌། འབྲས་ས་ལི་སོགས་མ་རྨོས་པར་འཁྲུངས་པའི་ལོ་ཏོག་སོགས་ཡོད་ལ། དེ་ནས་རྩོད་ལྡན་མཐར་ཐུག་པ་ནད་མུག་མཚོན་གསུམ་གྱིས་གཙེས་པས་ན་འཇིག་རྟེན་འདིར་ལོངས་སྤྱོད་བྱའི་དངོས་པོ་ཡིད་དུ་འོང་བ་ཆེར་མི་འབྱུང་བའི་བར་གསུངས་པ་ཉིད་ཀྱི་ཕྱིར། དྲན་ཉེ་ནས་བཤད་པའི་ཏི་སེའི་ཡོན་ཏན་ད་ལྟའི་ཏི་སེ་ལ་མ་དམིགས་ཀྱང་ཏི་སེ་མ་ཡིན་པར་མི་འགྱུར་ཞེས།
གྲུབ་མཐའ་ཆེན་མོར།
གླང་ཆེན་གསེར་གད་ལ་སོགས་པ། །
སྔོན་ཡོད་ད་ལྟ་མི་འདུག་སྐད། །
གསེར་གྱི་བྱ་སྐྱིབས་གླང་ཆེན་བྲེས། །
ད་ལྟར་ཡང་ནི་ཡོད་ན་ཡང༌། །
དེ་ལོངས་སྤྱད་པའི་ལས་ཅན་ངོར། །
ཡོན་ཏན་དེ་དག་ཚང་བར་ཡོད། །
དེ་ཡི་ལས་ཅན་མ་ཡིན་ངོར༌། །
ཡོན་ཏན་ཀུན་ཀྱང་མར་ལ་འགྲིབ། །
འོན་ཀྱང་སྔོན་གྱི་ཡོན་ཏན་གྱི། །
ཁྱད་གཞི་ལྡན་པའི་ཡུལ་ལྗོངས་ལའང༌། །
ཆ་མཐུན་རྩི་རྒྱུ་ཕལ་ལ་སྣང༌། །
སྔོན་གྱི་རྫོགས་ལྡན་དུས་སུ་ནི། །
མ་རྨོས་ལོ་ཐོག་ལ་སོགས་པ། །
ཡོན་ཏན་དུ་མ་ཡོད་པར་གསུངས། །
སྙིགས་མའི་དུས་སུ་ག་ལ་ཡོད། །
སྔོན་ཡོད་ད་ལྟ་མེད་པ་མང༌། །
སངས་རྒྱས་འཇིག་རྟེན་བྱོན་དུས་སུ། །
སེམས་ཅན་དེ་དག་རྣམས་ལ་ཡང༌། །
བདེ་སྐྱིད་དུ་མ་འབྱུང་བར་གསུངས། །
ཚུར་ཤོག་གི་ནི་བསྙེན་པར་རྫོགས། །
ད་ལྟར་དུས་ངན་ག་ལ་ཡོད། །
ཅེས་འབྱུང་ལ། དེ་དག་ནི་ཆེས་ཆེར་འཐད་པ་བཅོམ་ལྡན་འདས་ཀྱི་ལུང་ཉིད་ཀྱིས་ཀྱང་ཤེས་པར་བྱ་སྟེ། མ་འོངས་པར་སངས་རྒྱས་ཀྱི་བསྟན་པ་ནུབ་པ་ན་ཡུལ་གྱི་ཡོན་ཏན་ཐམས་ཅད་འགྲིབ་པར་ཟླ་བའི་སྙིང་པོས་ཞུས་པའི་མདོར། དེའི་ཚེ་འཛམ་བུའི་གླིང་གི་དམ་ཆོས་རིལ་ནུབ་བོ། །དེ་ནས་གསེར་ནི་དངུལ་ངན་པ་དང་རྡོར་འགྱུར། ར་གན་ནི་ཟངས་སུ་འགྱུར། མུ་ཏིག་ནི་རྭ་རུ་འགྱུར་རོ། །རོ་དྲུག་ལ་ཁ་བ་དང་སྐྱུར་བ་གཉིས་སུ་འདུས་སོ། །ཞེས་འབྱུང་ངོ༌། །དགེ་འདུན་འཕེལ་གྱི་ལུང་བསྟན་ལས། སྐུ་ལུགས་མ་ལ་སོགས་པ་ནི་ཀླུའི་ཡུལ་དུ་གདན་འདྲེན་ནོ། །ཡི་གེ་ཐམས་ཅད་རང་བྱི་བར་འགྱུར་རོ། །གོས་ཐམས་ཅད་རྩུབ་པོར་འགྱུར་རོ། །རོ་ཁ་བ་དང་བསྐ་བ་མ་གཏོགས་པ་དང་རིན་པོ་ཆེ་ཐམས་ཅད་ནུབ་པར་འགྱུར་རོ། །ཞེས་དང༌། དེ་ནས་ཚེ་ལོ་ཡར་འཕེལ་བ་ན། བྱམས་པས་ལུང་བསྟན་པའི་མདོ་ལ་སོགས་པར། རྒྱལ་བ་མ་ཕམ་པ་འཇིག་རྟེན་དུ་བྱོན་པ་ནས། སྣོད་ཀྱི་འཇིག་རྟེན་འདི་རིན་པོ་ཆེའི་ས་གཞི་ལག་མཐིལ་ལྟར་མཉམ་པ་གཏེག་ན་ཕར་བ་དང་མནན་ན་ནེམ་བྱེད་པ་ལ་སོགས་པ་འབྱུང་བ་དང༌། དུས་ཀྱི་འཁོར་ལོ་ལས། འཁོར་ལོ་ཅན་གྱི་གནས་འདི་རྫོགས་ལྡན་བཞག་པ་ན། ཡུལ་འདིར་ཡོན་ཏན་ཐམས་ཅད་གསར་དུ་འཕེལ་བར་འགྱུར་ཞེས། རྒྱུད་ཀྱི་རྒྱལ་པོ།
དེ་ཡི་དུས་སུ་འཛིན་མ་དག་ལ་མཐའ་དག་སྐྱེ་བོའི་རིགས་ནི་ཆོས་དང་འདོད་པ་ནོར་རྣམས་རྫོགས། །
འབྲུ་རྣམས་དགོན་པར་སྐྱེ་བ་དང་ནི་ཤིང་རྣམས་འབྲས་བུ་བརྟན་པོ་དེ་རྣམས་འབྱུང་བར་འགྱུར། །
ཞེས་སོགས་འབྱུང་ངོ༌། །ཡང་ས་སྐྱ་པ་དག །སྣོད་ཀྱི་འཇིག་རྟེན་སྤྱི་ལ་དེ་ལྟར་ཡིན་དུ་ཆུག་ཀྱང་གངས་རི་མཚོ་གསུམ་ལ་སྔར་ཡོད་ཕྱིས་རྟག་པ་ཁོ་ན་དམིགས་བསལ་ཡིན་ནོ་ཞེ་ན། དེ་འདྲ་ལ་སྤྱིར་གཏང་དང་དམིགས་བསལ་གྱི་གནས་ཡོད་པ་མིན་ཏེ། སྣོད་བཅུད་ཀྱི་ཀུན་རྫོབ་ཀྱི་ཆོས་འདི་ཐམས་ཅད་རྫུན་སྣང་མ་བརྟགས་ཉམས་དགའི་རྨི་ལམ་སྒྱུ་མ་ཙམ་མ་གཏོགས། རྡུལ་ཆ་མེད་དང་རགས་པ་རྫས་གྲུབ་རྟག་པར་འགྱུར་བའི་ཆོས་ནི་འགའ་ཙམ་ཡང་མེད་དེ། མ་དག་པའི་འཇིག་རྟེན་མ་ཟད་སངས་རྒྱས་ཀྱི་དག་པའི་ཞིང་ཡོངས་སུ་སྦྱང་བའི་གནས་རྣམས་ཀྱང་རྟག་བརྟན་དུ་བདེན་པར་གྲུབ་པ་མེད་པའི་ཕྱིར་ཞེས། སློབ་དཔོན་ཀ་མ་ལ་ཤཱི་ལའི་རྡོ་རྗེ་གཅོད་པའི་འགྲེལ་པར། དོན་དམ་པར་ཡན་ལག་ཅན་གྱི་ངོ་བོའམ་རྡུལ་ཕྲ་རབ་བསགས་པར་བཀོད་པ་གང་ཡང་མེད་པའི་ཕྱིར། བཀོད་པ་དེ་དག་ནི་མེད་པ་ཁོ་ན་སྟེ། རྨི་ལམ་ན་དམིགས་པའི་ཞིང་བཀོད་པ་བཞིན་དུ་མ་བརྟགས་པ་ན་དགའ་བ་ཙམ་དུ་ཀུན་རྫོབ་ཏུ་ཡོད་པར་གསུངས་ཏེ། དེ་ཉིད་ཀྱི་ཕྱིར་ཞིང་བཀོད་པ་རྣམས་ཞེས་བྱའོ། །ཞེས་འབྱུང་ངོ༌། །
སྤྱིར་ས་སྐྱ་པ་ཁྱེད་ཅག་མདོ་ནས་མཚོ་མ་དྲོས་པ་དང་ཆུ་བོ་བཞིའི་བྱུང་བ་འབྱུང་ཚད་ཁུངས་སུ་བྱེད་ན། ཕལ་ཆེན་ནས་འབྱུང་བའི་ཆུ་བོ་བཞི་རྣམས་ཀྱང་ཆུ་བོ་བཞི་མ་ཡིན་པར་འབྱུང་སྟེ། ཟུང་གི་མདོ་ལས་གངྒ་སོགས་ཆུ་བོ་ཆེན་པོ་རྣམས་འཁོར་སྟོང་སྟོང་དང་བཅས་པ་འཛམ་གླིང་དུ་ལོ་ཐོག་བསྐྱེད་པའི་ཆེད་དུ་ནམ་མཁའ་ནས་འབབ་པར་གསུངས་ལ། དེང་སང་ཆུ་བོ་བཞི་སོགས་ནམ་མཁའ་ནས་འབབ་པ་མི་སྣང་བའི་ཕྱིར། ཇི་སྐད་དུ། གངྒཱ་དང་སི་ཏ་དང་པཀྵུ་དང༌། ཡ་མུ་ན་དང་ཙནྟྲ་བྷ་ག་དང༌། ཀླུང་ཆེན་པོ་ལྔ་པོ་དེ་དག་ནི་རྒྱ་མཚོ་ཆེན་པོར་འབབ་སྟེ། ཀླུང་ཆེན་པོ་རེ་རེ་ལའང་འཁོར་ཀླུང་ལྔ་བརྒྱ་ཡོད་དོ། །ཀུན་ཏུ་དཔའ་བ་ཀླུང་ཆེན་པོ་ལྔ་པོ་འདི་དག་ཀྱང་འཁོར་སྟོང་སྟོང་དང་བཅས་པ་ནམ་མཁའ་ལས་འབབ་སྟེ། དེ་དག་གིས་སྐྱེ་དགུ་རྣམས་ངོམས་པར་བྱེད་དོ། །གསོལ་པ། འཁོར་སྟོང་སྟོང་པོ་དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མཛེས་ལྡན་ཞེས་བྱ་བའི་འཁོར་སྟོང་དང༌། དུང་ཅན་ཞེས་བྱ་བའི་འཁོར་སྟོང་དང༌། འབབ་པ་ཞེས་བྱ་བའི་འཁོར་སྟོང་དང༌། སྣ་ཚོགས་སྡེ་ཞེས་བྱ་བའི་འཁོར་སྟོང་དང༌། ཆོས་ཚུལ་ཞེས་བྱ་བའི་འཁོར་སྟོང་སྟེ། ཀུན་ཏུ་དཔའ་བ་ཀླུང་ཆེན་པོ་དེ་དག་ནི་འཁོར་སྟོང་སྟོང་དང་ལྡན་པ་ཡིན་ཏེ། དེ་དག་འཛམ་བུའི་གླིང་དུ་ཆར་གྱི་རྒྱུན་འབེབས་སོ། །ཀུན་ཏུ་དཔའ་བ་དེ་དག་དུས་གསུམ་དུ་ཆར་པའི་ཐིགས་པའི་རྒྱུན་རབ་ཏུ་སོང་སྟེ། དེས་མེ་ཏོག་དང་འབྲས་བུ་ལོ་ཏོག་རྣམས་སྐྱེའོ། །ནམ་ཡང་འཛམ་བུའི་གླིང་དུ་ཆར་གྱི་རྒྱུན་རབ་ཏུ་འབབ་པ་དེ་ནི་ཆུ་སྐྱེ་བར་འགྱུར་ཏེ། ཆུ་སྐྱེས་པས་ཞིང་དང་ཀུན་དགའ་ར་བ་ཐམས་ཅད་ངོམས་པར་བྱེད། བདེ་བར་བྱེད། ཀུན་ཏུ་དཔའ་བ། འདི་ལྟ་སྟེ། དཔེར་ན་སྐྱེ་དགུའི་བདག་པོ་དེ་ནི་འཛམ་བུའི་གླིང་ཐམས་ཅད་བདེ་བར་བྱེད་དོ། །ཞེས་འབྱུང་ངོ༌། །དེས་ན་ཏི་སེ་མ་དྲོས་པ་དང༌། མ་ཕམ་མ་དྲོས་པ་ཡིན་པ་ནི། བོད་ཀྱི་སྤྲུལ་པའི་ཆོས་རྒྱལ་ལྷ་ཞི་བ་འོད་ཀྱི་དྲིལ་དཀར་ལས།
འཛམ་གླིང་ས་སྒང་གླང་པོ་ལ་སོགས་ཁ་ནས་འབབ་པའི་ཆུ་བཞི་མགོ །
མ་དྲོས་གཟི་ཆེན་མ་ཕམ་བདེ་གཤེགས་ཞབས་ཀྱིས་བཅགས་ཤིང་བྱོན་པའི་གནས། །
ཏི་སེ་གངས་སྙན་ཤེལ་གྱི་མཆོད་རྟེན་དབང་ཕྱུག་ཆེན་པོའི་སྟི་གནས་པ། །
ན་རྣིང་སྤོས་ངད་ལྡང་བའི་རི་རྒྱུད་རྩེ་མོ་བརྒྱ་པར་གྲགས་པ་དང༌། །
དེ་བ་ན་ལ་གསེར་གྱི་འབྱུང་ཁུངས་ཀྱིས་བསྐོར་ཆུ་བོ་བརྒྱ་པའི་འགྲམ། །
ཞེས་སོགས་སྐྱེས་བུ་དམ་པ་འཁྲུལ་པའི་དྲི་མ་རིང་དུ་སྤངས་པ་དག་གིས་གནས་ཆེན་དུ་ངོས་བཟུང་བ་རྣམས་ལ་ཕྱིན་ཅི་ལོག་ཏུ་སྒྲུབ་ན་ལེགས་བྱས་སུ་མི་འགྱུར་བ་ཉིད་ཀྱི་ཕྱིར། འདིར་སྨྲས་པ།
བྱ་རྒོད་ཕུང་པོའི་རི་སོགས་ཀྱི། །
ཆགས་ཚུལ་སྒྲོ་བཏགས་ཡིན་པ་དང༌། །
གངས་ཅན་སོགས་ཀྱི་ཆགས་ཚུལ་ནི། །
སྒྲོ་མ་བཏགས་པ་ཡིན་ཟེར་བ། །
བསྒྲུབ་བྱ་ཡིན་གྱི་སྒྲུབ་བྱེད་མིན། །
གཉིས་ཀ་སངས་རྒྱས་གནས་ཡིན་ཅིང༌། །
ཡུལ་དེ་བྱུང་བའང་གསུང་རབ་ཏུ། །
ཡོད་སྙམ་ད་ལྟ་མི་ལ་ནི། །
བྱུང་བ་ཇི་བཞིན་མེད་སྙམ་ལ། །
གཅིག་ནི་སྒྲོ་བཏགས་ཡིན་པ་དང༌། །
གཅིག་ཤོས་དངོས་དོན་ཡིན་པ་ཡི། །
དཔང་པོར་བྱ་བ་ཇི་ལྟར་ཡོད། །
ཕྱོགས་སྐྱོང་ཙམ་གྱི་འགྲུབ་བམ་ཅི། །
ཞེས་སོ། །ཀློ་བོད་མཚམས་ཀྱི་ཙ་རི་འདི་རྒྱུད་སྡེ་ནས་བཤད་པ་མ་ཡིན་པ་ལ་གནོད་བྱེད་ཡོད་ཅིང་སྒྲུབ་བྱེད་མེད་དེ། རྡོ་བོད་མཚམས་ཀྱི་ཙ་རིའི་མིང་ཅན་དེ་ཙ་རི་མ་ཡིན་ཏེ། བྷ་ཊའི་ཤིང་ཡོད་ན་དེ་བཱི་ཀོ་ཊའི་གནས་ཡིན་པར་སྲིད་པའི་ཕྱིར། ཞེས་པ་ནི་རང་ཉིད་ཀྱི་དེ་བཱི་ཀོ་ཊའི་གནས་ཀྱི་ཚུལ་ཙམ་ཡང་ཇི་ལྟར་ཡིན་མ་ཤེས་པར་སྣང་བཞིན་ཙ་རིའི་ཚུལ་ཡང་དེ་དང་འདྲ་བར་ཤེས་མི་ནུས་པའི་ཕྱིར་ཏེ། དེ་བཱི་ཀོ་ཊ་བྱ་བའི་ལྷ་མོ་དེ་རྡོ་རྗེའི་ཕུག་སྟེ་དེའི་རྫོང་བྷ་ཊའི་ཤིང་ལ་གནས་པ་དང༌། བོད་ན་ཡོད་པ་ཙམ་གྱི་ཙ་རིའི་གནས་འདི་གནས་དེ་ཡིན་ཅིང་ཙ་རི་མིན་པར་སྒྲུབ་ན། རང་ཉིད་དེ་བཱི་ཀོ་ཊ་ཡིན་པར་དོགས་ཙམ་གྱིས་ཙ་རི་མིན་པར་སྒྲུབ་ནུས་པར་སོང་བ་ཉིད་ཀྱི་ཕྱིར།
འོ་ན་ཙ་རི་ཡིན་པར་དོགས་པ་ཙམ་གྱིས་དེ་བའི་ཀོ་ཊ་ཡིན་པ་ཁེགས་པར་འགྱུར་བའི་ཕྱིར། དེ་ལྟ་ན་གཞལ་བྱ་བྱས་པར་དོགས་པ་ཙམ་གྱིས་གཞལ་བྱ་མ་རིག་པར་ཡང་ཅིས་མི་འགྲུབ། སྤྱིར་ཁྱེད་ཅག་བྷོ་ཊའི་ཤིང་ཞེས་པའི་ཤིང་དེ་རང་ཡང་གང་ལ་བྱེད་སྟོན་རྒྱུ་མེད་པར་སྐྱེས་བུ་དམ་པའི་གནས་ཆེན་གྱི་དཔལ་འབྱོར་ལ་ཤ་འཁོན་དུ་འཛིན་པ་འདི་ཅི་ཞིག་ཡིན། ཙ་རི་འདི་ཙ་རི་མིན་པར་འདོད་པ་ལ་གནོད་བྱེད་ཡོད་དེ། གྲུབ་ཆེན་ཨ་བྷ་ཡ་ཀ་རས་སམ་ཊའི་འགྲེལ་པར། ཇི་སྐད་དུ། གཞན་ཡང་གདུལ་བྱའི་བསམ་པའི་རྗེས་སུ་འཇུག་པ་ལས་ཐུགས་རྗེའི་རང་བཞིན་སྐུ་ཅན་རྣམས་ཀྱི་བསྟན་པ་སྣ་ཚོགས་པ་ཉིད་དོ། །གདུལ་བྱའི་སེམས་ཅན་རྣམས་ཀྱང་རྣམ་པ་ལྔ་སྟེ། ཆུང་ངུ་དང་འབྲིང་དང་ཆེན་པོའི་ཆུང་ངུ་དང༌། ཆེན་པོའི་འབྲིང་དང༌། ཆེན་པོའི་ཆེན་པོའི་དབྱེ་བ་ལས་སོ། །དེ་ལ་ཆུང་ངུའི་དབང་དུ་བྱས་ནས་ཕྱི་རོལ་གྱི་གནས་ལ་སོགས་པའི་ཡུལ་བསྟན་ཏོ། །དེ་སྐད་དུ་ཡང་དྲི་མ་མེད་པའི་འོད་དུ་གསུངས་པ། འདིར་ཐུན་མོང་དུ་བྱིས་པ་རྣམས་ཡུལ་དུ་འཁྱམས་པའི་དོན་དུ་ཛ་ལནྡྷ་ར་ལ་སོགས་པར་གསུངས་ཤིང༌། དེ་ཡང་ཐམས་ཅད་ལ་ཁྱབ་པར་བྱེད་པར་མི་འགྱུར་རོ། །བྲམ་ཟེ་དང་རྒྱལ་རིགས་དང་རྗེ་རིགས་དང་དམངས་རིགས་མཐའི་རིགས་རྣམས་སུ་སྐྱེས་པའི་རྡོ་རྗེའི་རྣལ་འབྱོར་མ་རྣམས་ནི་གྲོང་ཁྱེར་གཅིག་ནའང་གནས་པའི་ཕྱིར་ན་བོད་དང་རྒྱ་ནག་ལ་སོགས་པའི་ཡུལ་རྣམས་ནའང་གནས་ལ་སོགས་པ་རྣམས་ཡོད་དོ། །དེ་རྣམས་ནི་བསྡུས་པའི་རྒྱུད་གཞན་རྣམས་སུ་མ་བསྟན་པ་རྣམས་སོ། །རྒྱས་པའི་རྒྱུད་གཞན་དུ་ནི་ཡུལ་ཐམས་ཅད་དང་གྲོང་ཐམས་ཅད་དུ་གནས་ལ་སོགས་པ་རྣམས་གསུངས་སོ། །ཞེས་འབྱུང་བས་བསྡུས་རྒྱུད་མིན་པས་རྩ་བཤད་ཀྱི་རྒྱུད་རྒྱས་པ་རྣམས་ལས་བོད་ཀྱི་ཙ་རི་འདིའི་ཆགས་ཚུལ་རྒྱས་པར་ཡོད་དོ་ཞེས་འབྱུང་བའི་ཕྱིར།
སྤྱིར་ཙ་རི་ལའང་དུས་འཁོར་རྩ་རྒྱུད་དུ་འཐུང་གཅོད་དང༌། བརྟག་གཉིས་ལས་ཉེ་བའི་འཐུང་གཅོད་དང༌། ཕྱག་ཆེན་ཐིག་ལེར་ཉེ་བའི་དུར་ཁྲོད་དུ་བཤད་སྣང་བས། འདི་ལ་བདག་གི་རྗེ་བཙུན་ཐམས་ཅད་མཁྱེན་པ་རས་པ་ཆེན་པོའི་ཞལ་སྔ་ནས། རྡོ་རྗེ་ཉི་མ་ཐབས་ཀྱི་ས་བཅུ་གཉིས་སམ། རྡོ་རྗེ་ཟླ་བ་ཤེས་རབ་ཀྱི་ས་བཅུ་གཅིག་གི་བདག་ཉིད་ཀྱི་ཕྱི་འཇིག་རྟེན་གྱི་ཁམས་ཀྱི་གནས་སོགས་ཀྱི་ཡུལ་དེ་དག་ལས། དཔེར་ན་དགྱེས་རྡོར་ནས་འཐུང་གཅོད་ལྟ་བུར་བཤད་པ་དེ་ཉིད་རྒྱུད་གཞན་དང་གཞན་ནས་གཞན་དུ་གསུངས་པ་ཉིད་ཀྱི་ཕྱིར་དོན་ལ་ཙ་རི་ལྟ་བུ་གཅིག་ཉིད་ཀྱང་གནས་སོ་བདུན་དང་ཞེ་བརྒྱད་ང་དྲུག་ལ་སོགས་པའི་བདག་ཉིད་དུ་གནས་པས་དེ་བཱི་ཀོ་ཊ་དང་ཙ་རི་ཡིན་པའང་འགལ་བར་མི་བཟུང་ལ།
མདོར་ན་བོད་ཀྱི་གནས་འདི་ཉིད་དུའང་རྡོ་བོད་ཀྱི་གནས་ཀྱི་ཙ་རིའི་གནས་འདིར་མ་ཟད་ཙ་རི་དུ་མ་ཡོད་པ་ཡིན་ཏེ། ཐབས་ཤེས་ཀྱི་ས་ཆེན་པོ་དེ་དག་གི་གནས་ཀྱི་བྱིན་གྱིས་མ་བརླབས་པའི་ཡུལ་ནི་འགའ་ཡང་མེད་དེ། ཡུལ་འདི་ཐམས་ཅད་ཀྱང་རྡོ་རྗེ་འཆང་གི་ཕོ་བྲང་འཁོར་ལོ་གསུམ་གྱི་རྡོ་རྗེའི་དཀྱིལ་འཁོར་རིས་མེད་པའི་གནས་སུ་བླ་ན་མེད་པའི་རྒྱུད་སྡེ་རབ་འབྱམས་སུ་གསུངས་པའི་ཕྱིར་ཞེས་བཀའ་སྩལ་ཏོ། །དེས་ན་ཙ་རི་འདི་ཙ་རི་ཡིན་ཚུལ་ནི། ཡིད་ཆེས་པའི་ལུང་ལས་ཏེ། གྲུབ་མཐའ་ཆེན་མོར།
དེས་ན་ཙ་རི་འདི་རང་ཡིན། །
རྒྱ་སྐད་དེ་བའི་ཀོ་ཊ་ལ། །
བོད་པས་ཙ་རི་པར་པ་ཏ། །
ཙ་གོང་ཙ་འདྲ་སོགས་སུ་གྲགས། །ཞེས་པ་ནས།
བགྲོད་ཐག་ཉེ་བར་གྱུར་ན་ཡང༌། །
བགྲོད་དཀའི་ལམ་ཡིག་དགོས་པར་གསུངས། །
རྣལ་འབྱོར་དབང་ཕྱུག་ལ་པ་པས། །
མཛད་པའི་ལམ་ཡིག་དང་པོ་དང༌། །
བི་མ་ལ་ཡི་ལམ་ཡིག་དང༌། །
སློབ་དཔོན་པདྨ་ལ་སོགས་པའི། །
རྣལ་འབྱོར་བརྒྱད་ཀྱི་ལམ་ཡིག་ཡོད། །
རྒྱལ་པོ་སྲོང་བཙན་སྒམ་པོ་དང༌། །
ཇོ་བོ་རྗེ་ཡི་གསང་སྔགས་དང༌། །
ནང་གི་ལྷ་ཚོགས་ཞལ་གཟིགས་པའི། །
ལམ་ཡིག་རིམ་པ་མཛད་པ་ཡོད། །
འཇིག་རྟེན་མགོན་པོ་འབྲི་གུང་པས། །
གསང་སྔགས་ཕྱི་ནང་ལྷ་ཚོགས་དང༌། །
སངས་རྒྱས་དཔག་ཏུ་མེད་པ་གཟིགས། །
གནས་དེར་འགྲོ་བའི་འགྲོ་ཆོས་གསུངས། །
དགྱེར་སྒོམ་དམ་པ་སྐྱེས་བུ་དང༌། །
སྨྱོས་ལ་སོགས་པའི་བུ་ཆེན་རྣམས། །
དག་སྣང་བརྗོད་པར་ག་ལ་ལང༌། །
ས་གསུམ་གནས་པའི་མཁའ་འགྲོ་མས། །
གཟུགས་མེད་སྔགས་ཀྱི་རང་སྒྲ་དང༌། །
རྨི་ལམ་ལུང་བསྟན་ཕལ་ཆེར་འབྱུང༌། །
གནས་དེར་མཉམ་པར་བཞག་པ་ན། །
ཕྱི་ནང་གསང་བའི་རྟེན་འབྲེལ་གྱིས། །
ཡོན་ཏན་སྐྱེ་བར་ཐེ་ཚོམ་མེད། །
གནས་ཀྱི་ཡོན་ཏན་མཐོང་བ་དེ། །
རང་རྒྱུད་དག་པས་མཐོང་བ་ཡིན། །
གནས་ཁྱད་པར་ཅན་གྱི་ཙ་རི་ལ། །
འདི་མིན་གཞན་ན་ཡོད་པ་དང༌། །
འདི་ཡིན་སྨྲ་ཚད་ཚད་མིན་ཞེས། །
འཕགས་པ་རྣམས་ལ་ལོག་ལྟ་ཡིན། །
ཞེས་འབྱུང་ངོ༌། །ཡང་དེ་ཁ་ཅིག་གིས། ལམ་ཡིག་དེ་དག་ལ་བ་པ་སོགས་ཀྱི་མཛད་པ་མིན་པའི་བོད་མའོ་ཞེས་ཟེར་བ་ནི།
རྡོ་རྗེ་ཕག་མོའི་བྱིན་བརླབས་ནི། །
མར་པ་ལྷོ་བྲག་པ་ལ་མེད། །
ཅེས་པ་དང༌། མར་པས་ནཱ་རོ་མ་མཇལ་ལོ་ཞེས་པ་དང༌། ཡང་ས་ལུགས་པ་དག་གི་ནཱ་རོ་དང་མར་པ་ནས་བརྒྱུད་པའི་བདེ་མཆོག་གི་ཆོས་བཀའ་མ་ཆད་པ་ལྟ་བུའི་བསྙོན་ཆེན་པོ་འདེབས་ན་ངེད་ཀྱིས་ཅིང་ཡང་བྱར་མེད་དེ། མར་པས་བདེ་མཆོག་འཆད་པ་ན། བདེ་མཆོག་གི་ཡུམ་རྡོ་རྗེ་ཕག་མོའི་བྱིན་རླབས་ཐུགས་རྒྱུད་ལ་མི་བཞུགས་པར་བདེ་མཆོག་ཡབ་རྐྱང་གི་བྱིན་རླབས་ཙམ་ལས་ཁས་ལེན་དགོས་པ་སོགས་ཅལ་ཅོལ་དུ་མ་སྨྲ་དགོས་པར་འགྱུར་བའི་ཕྱིར། ཡང་ཁ་ཅིག །གངས་ཅན་དང་ཏི་སེ་མི་ཅིག་སྟེ།
གནས་བརྟན་ཕྱག་མཆོད་ལས།
གངས་རི་ཆེན་པོ་ཏི་སེ་ན། །
འཕགས་པའི་གནས་བརྟན་ཡན་ལག་འབྱུང༌། །ཞེས་དང༌།
གངས་ཅན་རི་ཡི་རྒྱལ་པོ་ལ། །
འཕགས་པའི་གནས་བརྟན་མི་ཕྱེད་པ། །
ཞེས་འབྱུང་བས་སོ་སྙམ་ན། གངས་ཅན་རིའི་རྒྱལ་པོ་ཞེས་པ་དེ་ཏི་སེ་རི་བོ་གངས་ཅན་མིན་པའི་སྒྲུབ་བྱེད་དུ་མི་འགྱུར་ཏེ་གངས་ཅན་རིའི་རྒྱལ་པོ་དེ་ཉིད་ཏི་སེ་མ་ཡིན་པར་ཡང་མི་འགྱུར་ཏེ། ཏི་སེ་ན་འཕགས་པའི་གནས་བརྟན་གཅིག་ལས་གཉིས་བཞུགས་སུ་མི་རུང་བ་མ་ཡིན་པའི་ཕྱིར་དང༌། གལ་ཏེ་གནས་ཐ་དད་པ་ཞིག་ཡིན་ནའང་གངས་ཅན་ཏི་སེ་མིན་པའི་གངས་ཅན་རིའི་རྒྱལ་པོ་ཞེས་པའི་མིང་ཅན་དུ་མ་མཐོང་བའི་ཕྱིར། གཉན་ཐང་ལྷ་ཡར་ལ་ཤམྦྷུ་སོགས་ལའང་གངས་རིའི་རྒྱལ་པོ་ཆེན་པོ་ཞེས་བརྗོད་པ་ལྟ་བུ་དུ་མ་མཐོང་བའི་ཕྱིར།
གཉིས་པ་ཇི་ལྟར་སྤྱོད་པའི་ཚུལ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་༼མདོར་བསྟན་པ་༽ནི།
རྗེ་སྒམ་པོ་པས་ལྷན་སྐྱེས་ཡེ་ཤེས་ཀྱི་གདམས་པ་ལས།
གསང་སྤྱོད་རིག་སྤྱོད་ཚོགས་སྤྱོད་གསུམ། །
ཕྱག་རྒྱ་ཆེན་པོའི་དུས་སུ་བྱ། །
དེ་ཉིད་རྟོགས་ཀྱང་ནུས་པ་མེད། །
དེ་ཡི་དུས་སུ་གསང་སྤྱོད་བྱ། །
ནུས་པ་དག་ནི་སྐྱེས་གྱུར་ན། །
དེ་ནས་རིག་པ་བརྟུལ་ཞུགས་སྤྱད། །
ཚོགས་སྤྱོད་ཟླ་གཅིག་སྤྱད་པས་སོ། །
ཞེས་འབྱུང་བས། དེའི་དོན་ནི། རྗེ་བཙུན་ཆེན་པོ་ལ་ཡག་པ་བྱང་ཆུབ་དངོས་གྲུབ་ཀྱིས་གསལ་བར་མཛད་པ་ནི། ཆོས་བཞིའི་འགྲེལ་པར། དེ་ལ་སྤྱོད་པ་བཞིའི་རིམ་པ་ནི། ལས་དང་པོ་པ་ཇི་སྲིད་བརྟན་པ་མ་ཐོབ་ཀྱི་བར་དུ་རྒྱལ་བུ་གཞོན་ནུའམ། ཀུན་ཏུ་བཟང་པོའི་སྤྱོད་པ་ཞེས་བྱ་བ་སྡོམ་གྱི་བསྡུས་པའི་དམ་ཚིག་ཐམས་ཅད་ལ་ཁ་ན་མ་ཐོ་བ་མེད་པར་གནས་པ་སྟེ། ཀུན་སྤྱོད་ལས།
དང་པོར་མཉམ་ཞག་རྣལ་འབྱོར་པས། །
འབད་དེ་གུས་པ་བསྐྱེད་པར་བྱ། །
ཞེས་པའི་དོན་ཏོ། །དེ་ནས་སེམས་ཅུང་ཟད་བརྟན་པ་ན་གསང་སྔགས་ཀྱི་སྤྱོད་པ་ཞེས་བྱ་སྟེ། དེ་ཉིད་མཆོག་ཏུ་བརྟན་པར་བྱེད་པ་དངོས་གྲུབ་ཀྱི་ཉེར་བསྡོགས་སྦས་པའི་བརྟུལ་ཞུགས་ཀྱི་སྤྱོད་པ་སྟེ། ཧེ་བཛྭ་ལས།
རང་གི་ཁྱིམ་དུ་མཚན་དུས་སུ། །
བདག་ཉིད་གྲུབ་པའི་སེམས་ཀྱིས་སུ། །
ཞེས་པ་ལ་སོགས་པའི་ཚུལ་གྱིས་སོ། །
གཞན་དུ་དཔལ་ཏི་ལ་ཀ་ལས།
སྐྱེ་བོ་མི་སྲུན་དབུས་གནས་ཚེ། །
བསྟན་པ་སྨོས་པས་འཇིགས་པ་ན། །
རང་སེམས་ཙམ་ལ་མོས་པ་བྱ། །
འཇིག་རྟེན་མ་དད་སྨོད་གྱུར་ན། །
སྨོད་པ་ཉིད་ཀྱིས་ཉམས་འགྱུར་ཏེ། །
སྐྱེ་བ་བྱེ་བ་སྟོང་གིས་ཀྱང༌། །
དངོས་གྲུབ་གོ་འཕང་ཐོབ་མི་འགྱུར། །
ཞེས་གསུངས་སོ། །དེ་དག་གིས་ནི་སྤྲོས་མེད་ཀྱི་སྤྱོད་པ་ཞེས་བྱ་ལ། དེ་ནས་བསྐྱེད་རིམ་ལ་བརྟན་པ་ཐོབ། རྫོགས་རིམ་ལ་རྟགས་ཤར་ནས་མངོན་ཤེས་དང་ནུས་པ་སྐྱེས་པའི་ཚེ་བརྟན་པ་བོགས་དབྱུང་བའི་ཆེད་དང༌། གསང་སྔགས་ཀྱི་སྤྱོད་པས་འདུལ་བའི་སེམས་ཅན་གྱི་དོན་དུ་རིག་པ་བརཏལ་ཞུགས་སམ་སྤྲོས་བཅས་ཀྱི་སྤྱོད་པ་ཞེས་བྱ་བ་གསུངས་ཏེ། ཡང་ཀུན་སྤྱོད་ལས།
ནུས་པ་སྐྱེས་པའི་རྗེས་ཐོགས་ལ། །
ཡིད་ལ་འདོད་པའི་བརྟུལ་ཞུགས་སྤྱད། །
སེམས་ཅན་རྗེས་སུ་བཟུང་བའི་རྒྱུར། །
དཔའ་བོ་ཆེན་པོ་རྒྱུ་བར་བྱ། །
ཞེས་གསུངས་པས། དེའི་ཚེ་གཞན་མ་དད་པ་བསྒྱུར་བར་ནུས་པས་ན་དོན་ཆེན་པོ་དང་ལྡན་པ་ཡིན་ཏེ། ཀུན་སྤྱོད་ལས། 
མི་བྱ་ཅི་ཡང་ཡོད་མིན་ཏེ། །
རྟག་ཏུ་མི་བསམ་ཡོད་མ་ཡིན། །
མི་བཟའ་ཅི་ཡང་ཡོད་མིན་ལ། །
དགེ་དང་མི་དགེ་གང་སྨྲར་མེད། །ཅེས་དང་ཡང༌།
སྐྲག་པ་ཐམས་ཅད་རྣམ་སྤངས་ནས། །
དཔའ་བོ་སེང་གེ་བཞིན་དུ་སྤྱད། །
བསམ་པ་ཐམས་ཅད་རྫོགས་བྱེད་པ། །
ཤྲཱི་ཧེ་རུ་ཀའི་གོ་འཕང་གནས། །
ཡན་ལག་དག་ནི་བསྐྱོད་པ་དང༌། །
ཚིག་གི་རབ་འབྱམས་ཇི་སྙེད་པ། །
དེ་སྙེད་སྔགས་དང་ཕྱག་རྒྱ་ཡིན། །
ཞེས་གསུངས་པ་ལྟ་བུ་སྟེ། དེས་ཡུལ་ལ་ཆགས་སྡང་ལ་སོགས་པའི་ལས་གྲོལ་ནས། ཙནྡན་དང་སྟེའུ་མ་སེམས་མཉམ་རྗེས་ཁྱད་མེད་དུ་གོམས་པའི་ཚེ་ཤིན་ཏུ་སྤྲོས་པ་མེད་པའི་སྤྱོད་པ་ཞེས་བྱ་བ་་སུ་ཀུའི་ཚུལ་གྱིས་རྣམ་པར་མི་རྟོག་པའི་དོན་ལ་གནས་པར་བྱ་སྟེ། ཇི་སྐད་དུ།
དེ་ལས་རྟོག་པའི་ཚོགས་བཏང་སྟེ། །
ཟབ་མོའི་ཆོས་ལ་འཇུག་པར་བྱ། །
ཞེས་གསུངས་པའི་ཚུལ་གྱིས་སོ། །འདི་ལ་མིང་གཞན་མཉམ་བཞག་ཆེན་པོའི་སྤྱོད་པ་ཞེས་བྱའོ། །དེ་ལྟར་སྤྲོས་མེད་དང༌། སྤྲོས་བཅས་དང༌། ཤིན་ཏུ་སྤྲོས་མེད་གསུམ་གྱི་རང་དོན་གྱི་སྤྱོད་པ་ཡོངས་སུ་རྫོགས་ནས། གཞན་དོན་ཕྱོགས་ལས་རྣམ་རྒྱལ་གྱི་སྤྱོད་པ་སྤྱད་པ་ནི་འདི་ལྟ་ཏེ། འདི་ནི་ཕྱོགས་འགའ་ཞིག་ཏུ་བཟུང་དུ་མེད་པར་གང་གིས་འདུལ་བ་དེ་བཞིན་དུ་སྤྱོད་པའོ། །དེ་ཡང་ཤྲི་སམྦུ་ཊ་ལས།
བྱང་ཆུབ་ལ་དམིགས་སེམས་ཀྱིས་ནི། །
ཕྱོགས་ལས་རྣམ་རྒྱལ་སྤྱོད་པ་ཙམ། །
ཐབས་དང་ཤེས་རབ་ལྡན་པ་དག །
དེ་ཉིད་སེམས་པར་བྱས་པ་དང༌། །
དོགས་པ་ཀུན་ལས་ཕྱིར་ཕྱོགས་ནས། །
ཚེ་འདི་ཉིད་ལ་འགྲུབ་པར་འགྱུར། །
རྟོག་པ་ཀུན་ལས་རྣམ་གྲོལ་བས། །
སེམས་ཅན་བསམ་པའི་ཁྱད་པར་གྱིས། །
སྒྱུ་མ་ལ་སོགས་སྦྱོར་བ་ཡི། །
ཐམས་ཅད་དུ་ནི་ལོངས་སྤྱད་བྱ། །
ཞེས་སོགས་གསུངས་པ་ལྟ་བུ་སྟེ། ཇི་ལྟར་དབང་དོན་གྱི་རྟོགས་པ་ཐོབ་པའི་ཐབས་ཤེས་ཟུང་འཇུག་སྒྱུ་མ་ལྟ་བུའི་སྤྱོད་པ་སྐྱོང་བ་ཉིད་ཀྱི་ཕྱིར་ན། རྡོ་རྗེ་མཁའ་འགྲོ་ལས།
ཤེས་རབ་ཐབས་ནི་མ་གཏོགས་པ། །
གང་ཚེ་སེམས་གཞན་མི་གཡོ་ན། །
དེ་ཚེ་བྱང་ཆུབ་ཆེན་པོ་ནི། །
ངེས་པར་རྙེད་པ་ཉིད་དུ་བཤད། །
ཅེས་འབྱུང་ལ་དེ་ཡང་དེ་ཁོ་ནའི་དོན་རྟོགས་ནས་གཞན་དོན་ལ་དམིགས་པ་མེད་པའི་སྙིང་རྗེ་ཟུང་འཇུག་ཆེན་པོའི་སྤྱོད་པ་ལ་འཇུག་སྟེ། གསང་ཆེན་ལས།
སྤྲོས་པ་མེད་པའི་རང་བཞིན་ཉིད། །
ཤེས་རབ་ཅེས་བྱ་རབ་ཏུ་གྲགས། །
ཡིད་བཞིན་ནོར་ལྟར་སེམས་ཅན་དོན། །
མ་ལུས་བྱེད་པ་སྙིང་རྗེ་སྟེ། །
ཞེས་འབྱུང་ངོ༌། །དེ་ལྟར་གསུངས་པ་དེ་ཉིད་ཀྱི། རྗེ་བཙུན་སྒམ་པོ་པའི་དགོངས་པ་ཇི་ལྟར་སྐོང་སྙམ་ན། དྲང་མ་ཐག་པའི་ལུང་དེ་ཉིད་ཀྱིས་གསང་སྤྱོད་ལ། ལས་དང་པོ་པའི་གསང་སྤྱོད་དམ། དབང་པོ་རྟུལ་པོའི་སྤྱོད་པའམ། བརྟན་པ་ཐོབ་པའི་དབང་པོ་རྣོན་པོའི་སྤྱོད་པ་གཉིས་ཀྱི་དབང་དུ་མཛད་ནས་སྤྲོས་མེད་དང་ཤིན་ཏུ་སྤྲོས་མེད་ཀྱི་དབྱེ་བ་གཉིས་སུ་མཛད་ལ། རིག་སྤྱོད་ལ། ཚོགས་སྤྱོད་ཅེས་དོན་གཅིག་ཏུ་མཛད་ནས་ཚོགས་སྤྱོད་ལ་ཆེ་ཆུང་གཉིས་སུ་དབྱེ་བ་མཛད་པའི་རིག་སྤྱོད་དང་ཚོགས་སྤྱོད་དམ་མཉམ་བཞག་ཆུང་ངུའི་སྤྱོད་པ་ནི་སྔགས་ཀྱི་ས་བདུན་ཕྱིན་ཆད་ཀྱི་སྤྱོད་པ་ཡིན་ལ། ཚོགས་སྤྱོད་ཆེན་པོའམ་མཉམ་བཞག་ཆེན་པོའི་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་སྤྱོད་པའི་སྡོམ་དུ་བཞག་ལ། དེས་ན་ཕ་མ་དང་གཉིས་མེད་ཀྱི་རྒྱུད་ཐམས་ཅད་ཀྱི་སྤྱོད་པའི་ཆིངས་ཀྱང་སྤྱོད་པ་བཞི་པོ་འདི་ཉིད་ཀྱི་ཁོངས་སུ་འདུ་བ་ཡིན་ལ། དེ་ལྟ་ནའང་རྒྱུད་སོ་སོའི་སྒྲུབ་ཚུལ་གྱི་ཁྱད་པར་གྱི་སྤྱོད་པའི་མིང་དང་སྤྱོད་ཚུལ་དབང་པོ་རྟུལ་རྣོ་དང༌། ལས་དང་པོ་པ་དང་བརྟན་པ་ཐོབ་པའི་གང་ཟག་གི་དབང་དུ་མཛད་ནས་སྔ་ཕྱིར་གོ་རིམ་འཚོལ་བ་ལྟར་བཤད་པ་མང་བ་ཡོད་ཀྱང་དོན་གྱི་འགལ་བ་ཡོད་པ་མ་ཡིན་པར་ཤེས་པར་བྱའོ། །
དེ་ཡང་སྤྱོད་པའི་ངོ་བོ་ནི། རྣམ་ཤེས་ཀྱི་བདག་ཉིད་ཀྱི་ཆགས་སྡང་རྨོངས་པའི་ངོ་བོ་བདེ་གསལ་མི་རྟོག་པའི་ཡེ་ཤེས་ཀྱི་དངས་ཆའི་ཆགས་སྡང་རྨོངས་པ་དང༌། ཡེ་ཤེས་ཀྱི་བདག་ཉིད་ཀྱི་ཆགས་སྡང་རྨོངས་པ་ཆེན་པོས་གང་སྣང་ལ་དགག་སྒྲུབ་མེད་པར་ཅི་ལྟར་འདོད་བཞིན་ལོངས་སྤྱོད་པའི་དགེ་ཚོགས་དང་གཞན་ཐམས་ཅད་རྡོ་རྗེ་འཆང་གི་རྒྱུར་སྤྱོད་པའོ། །དེ་ལྟར་སྤྱད་པས་ཐབས་ཤེས་ཀྱི་རྣལ་འབྱོར་དང་མི་ལྡན་པ། འཆིང་བར་འགྱུར་ཡང་ལྡན་པ་གྲོལ་བའི་རྐྱེན་མཆོག་ཏུ་གྱུར་པ་ཡིན་ཏེ། ཇི་སྐད་དུ།
དུག་གི་དུམ་བུ་གང་ཉིད་ཀྱིས། །
སྐྱེ་བོ་ཐམས་ཅད་འཆིང་བར་འགྱུར། །
དུག་གི་དེ་ཉིད་ཤེས་པ་དེས། །
དུག་གིས་དུག་ནི་འབིགས་པར་བྱེད། །
ཇི་ལྟར་རྣ་བར་ཆུ་ཞུགས་པ། །
ཆུ་གཞན་གྱིས་ནི་དགུག་པར་བྱ། །
དེ་བཞིན་འདོད་ཆགས་མེས་ཚིག་པ། །
འདོད་ཆགས་མེ་ཡིས་གདུང་བར་བྱ། །
སྐྱེ་བོ་མི་བཟད་པ་ཡི་ལས། །
གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། །
སྲིད་པའི་འཆིང་བ་ལས་གྲོལ་འགྱུར། །
ཆགས་པས་འཇིག་རྟེན་འཆིང་འགྱུར་བ། །
འདོད་ཆགས་ཉིད་ཀྱི་རྣམ་གྲོལ་འགྱུར། །
བཟློག་པའི་སྒོམ་པ་འདི་ཉིད་ནི། །
སངས་རྒྱས་མུ་སྟེགས་ཀྱིས་མི་ཤེས། །ཞེས་དང༌། འདུས་པ་ལས།
དཀའ་ཐུབ་སྡོམ་པ་མི་བཟད་པས། །
བསྙེན་ཀྱང་འགྲུབ་པར་མི་འགྱུར་གྱི། །
འདོད་པའི་ལོངས་སྤྱོད་ཐམས་ཅད་ལ། །
བརྟེན་ནས་མྱུར་དུ་འགྲུབ་པར་འགྱུར། ཞེས་དང༌།
སྔགས་ཀྱི་སྤྱོད་པ་མཆོག་སྤྱོད་རྣམས། །
ཆོས་མཆོག་མི་གཡོ་བརྙེས་པ་ཡང༌། །
འདོད་པ་ཐམས་ཅད་བརྟེན་པས་སོ། །
ཆགས་ཆེན་ཡེ་ཤེས་འདོད་པ་ཡིས། །
རྟག་ཏུ་འདོད་ཡོན་རྣམ་ལྔ་བསྟེན། །
ཞེས་འབྱུང་ངོ༌། །དེ་ལྟར་ལས་དང་ཉོན་མོངས་པའི་དབང་འབྲས་ཀྱི་འདོད་ཡོན་ལ་སྲེད་ཆགས་ཀྱིས་ཅི་དགའ་བར་སྤྱོད་པ་ནི་མི་དགེ་བའི་ལས་སྡུག་བསྔལ་ཡིན་ཅིང༌། རྒྱུ་སྡུག་བསྔལ་དེ་ཉིད་འབྲས་བུའང་སྡུག་བསྔལ་ཉིད་བསྐྱེད་པ་ལས་བདེ་དགེ་ཅི་ཞིག་སྨིན་ཞེ་ན་མ་ཡིན་ཏེ། ལས་ཉོན་གྱི་དབང་ཐང་ལས་ཀྱི་རང་བཞིན་ལྷ་སྔགས་བདེ་བ་ཆེན་པོར་རྣམ་པར་དག་པའི་འདོད་ཡོན་དུ་ཡོད་ལ། དེ་ཉིད་ལ་སྲེད་ཅིང་ཆགས་པ་ནི་དཔལ་རྡོ་རྗེ་སེམས་དཔའི་ཆགས་ཆེན་ཡང་དག་པར་དགེ་བའི་བདེ་བ་ཡིན་ལ། བདེ་བ་དེས་ཡུལ་མ་དག་པའི་འདོད་ཡོན་ལ་ཆགས་སྲེད་སྡུག་བསྔལ་བའང་བདེ་བ་དམ་པའི་ངོར་མྱོང་བ་ཉིད་ཀྱིས་བདེ་བས་བདེ་བ་སྒྲུབ་པར་བྱེད་པ་ལས། སྡུག་བསྔལ་གྱི་རྒྱུ་ལས་སྡུག་བསྔལ་གྱི་འབྲས་བུ་སྒྲུབ་པར་བྱེད་པ་མ་ཡིན་པའི་ཕྱིར། བདེ་མཆོག་གི་རྒྱུད་ལས།
དེས་ན་བདེ་བས་བདེ་བ་ཉིད། །
སངས་རྒྱས་ཐམས་ཅད་ཉིད་ཐོབ་འགྱུར། །
ཞེས་དང༌། སློབ་དཔོན་ཆེན་པོ་ཨ་དེ་བས། དེ་བས་ན་ཁྱད་པར་རྒྱུ་ལས་ཁྱད་པར་གྱི་འབྲས་བུ་ཉིད་འབྱུང་བར་འགྱུར་རོ། །དེ་བཞིན་དུ་གཟུགས་ལ་སོགས་པའི་ཡུལ་རྣམས་ལ་ཁྱད་པར་གྱི་ལོངས་སྤྱོད་ཀྱི་དངོས་པོར་གྱུར་པས་ཁྱད་པར་གྱི་འབྲས་བུ་ཐོབ་པར་འགྱུར་བ་ཡིན་པར་ཤེས་པར་བྱའོ། །གཞན་དུ་སྤྱོད་པར་དཀའ་བ་རྣམས་ཀྱིས་སེམས་རྩེ་གཅིག་པ་ཐོབ་པར་མི་འགྱུར་ཏེ། དབང་པོ་ཚར་བཅད་པའི་ཕྱིར། ཞེས་འབྱུང་བས། དབང་ཤེས་ཡུལ་ལ་ཡིད་འབྱུང་བས་སེམས་ཟུག་རྔུ་མེད་པར་བསམ་གཏན་གྱི་བདེ་བ་ལ་གནས་མི་ནུས་པའི་ཕྱིར། བདེ་བའི་ལམ་གྱི་བདེ་བའི་འབྲས་བུ་ཐོབ་པར་བྱེད་པའོ། །
འོ་ན་འཁོར་བའི་འདོད་ཡོན་ཕལ་པ་ལ་ཅི་དགའ་བར་ལོངས་སྤྱོད་པ་ནི་འཁོར་བའི་འདོད་ཡོན་ལ་སྲེད་པ་རྩ་བ་ནས་ཟད་པ་ཞིག་གིས་བྱ་དགོས་ཀྱི་ལས་དང་པོ་པའི་རྣལ་འབྱོར་པ་ཙམ་གྱིས་སྤྱོད་པར་རིགས་སམ་སྙམ་ན་མི་རིགས་ཏེ། འཁོར་བའི་འདོད་ཡོན་ལ་ཞེན་སྲེད་རྩ་བ་ནས་བྲལ་བ་ལ་ཆགས་པ་ཉིད་ཆགས་ཆེན་གྱི་ལམ་དུ་བསླངས་པ་དོན་མེད་པའི་ཕྱིར་ཏེ། ཉན་རང་དགྲ་བཅོམ་རེ་ཞིག་སྲིད་ཞི་མཉམ་ཉིད་ཀྱི་མྱང་འདས་དང༌། འཁོར་འདས་དབྱེར་མེད་ཀྱི་བྱང་ཆེན་དོན་དུ་མི་གཉེར་བ་ལྟ་བུའི་ཕྱིར་ཏེ། འཁོར་བའི་འདོད་ཡོན་ལ་སྲེད་ཅན་ཉིད་སྔགས་ཀྱི་བྱེད་པས་སྲེད་པ་དེ་ཉིད་ཀྱིས་སྲེད་པའི་ཉེས་པ་མི་བསྐྱེད་པར་ཡོན་ཏན་ཁྱད་པར་ཅན་བསྐྱེད་དེ་སྔགས་ཀྱི་མཐུ་ཉིད་ལས་འགྲུབ་པས་ཆགས་བྲལ་གྱི་ལམ་ལས་ཆགས་བཅས་ཀྱི་ལམ་གྱི་ཁྱད་ཆོས་ཡིན་པའི་ཕྱིར། མགུར་ལས།
འདོད་ཆགས་ཀྱིས་ནི་སྐྱེ་བོ་མྱོས་པ་རྣམས་ལ་ཡང༌། །
འདོད་ཆགས་མེ་ཡིས་དེ་བཞིན་ཉིད་ནི་རྟོགས་པར་བྱ། །
ཞེས་འབྱུང་ངོ༌། །འོ་ན་གསུང་རབ་ལས། འཁོར་བའི་བདེ་བ་འདི་ཐམས་ཅད་ནི་ཁྱབ་པ་འདུ་བྱེད་ཀྱི་སྡུག་བསྔལ་བ་ཡིན་པས་དེ་ཉིད་ཐོབ་མ་ཐོབ་ཀྱི་ཆགས་སྡང་གི་བླང་དོར་བྱེད་པ་ནི་གཏི་མུག་གི་དུག་ནད་ཀྱིས་སྨྱོས་པའི་སྤྱོད་པར་མི་འགྱུར་རམ་ཞེས་རྩོད་ན། འཁོར་བ་སྡུག་བསྔལ་གྱི་བདེན་པའི་ཆ་ལས། བདེ་མི་བདེའི་མདོར་ལེན་གྱི་ཆེད་དུ་བླང་དོར་གྱི་ཆགས་སྡང་གི་ལས་སོགས་པར་བྱེད་པ་ཡིན་ན། དེ་ལྟར་བྱེད་པ་གཏི་མུག་གི་དུག་ནད་ཀྱི་སྨྱོ་བ་ཡིན་དུ་ཆུག་ཀྱང་འདིར་འཁོར་བའི་སྡུག་བདེན་དེ་ཉིད་བདེ་བ་ཆེན་པོའི་བདེན་པར་འདོད་ཆགས་ཆེན་པོ་གཅིག་ཏུ་བྱིན་གྱིས་བརླབས་ནས་སྡུག་བསྔལ་བདེན་པའི་ཆགས་སྡང་གི་བླང་དོར་གྱི་འཁྲུལ་པ་དང་མ་རིག་པ་ཐམས་ཅད་སེལ་བར་བྱེད་པའི་གཏི་མུག་མེད་པར་མ་རིག་པའི་གཉིད་ཐམས་ཅད་སངས་པར་བྱེད་པ་རྡོ་རྗེ་འཆང་ཆེན་པོ་ཨཱ་ར་ལི་ཡི་དབུགས་དབྱུང་བའི་ཆེད་ཡིན་པའི་ཕྱིར། ཉེས་པ་དེ་དག་མེད་པའི་ཕྱིར། དཔལ་མཆོག་ལས།
འདོད་ཆགས་ཞེ་སྡང་གཏི་མུག་གསུམ། །
འཛིན་པས་དུག་ཏུ་འགྱུར་བ་ཡིན། །
དུག་ཉིད་ཉེ་བར་ཞི་གྱུར་ན། །
བདུད་རྩིའི་ཚུལ་དུ་བསྟེན་པ་རྣམས། །
བདུད་རྩི་ཉིད་དུ་འགྱུར་བའང་ཡིན། །ཞེས་དང༌།
འདུལ་བ་དོན་ཡོད་པའི་རྒྱུད་ལས།
གང་གིས་བླུན་པོ་འཆིང་འགྱུར་བ། །
དེ་ཡི་མཁས་པ་ཡོངས་གྲོལ་ཞེས། །
བྱང་ཆུབ་རྣམ་པར་སྒོམ་ན་ནི། །
འདི་དག་ཐམས་ཅད་ཕྱིན་ཅི་ལོག །
གང་གིས་རྨོངས་པ་འཆིང་འགྱུར་ཞིང༌། །
ངུ་འབོད་མཐར་ནི་ངེས་འགྱུར་བ། །
དེ་ཉིད་ཀྱིས་ནི་གྲོལ་འགྱུར་ཞིང༌། །
ཤེས་རབ་སྟོབས་ཀྱི་བདེ་བའང་ཐོབ། །
ཅེས་སོགས་རྒྱས་པར་འབྱུང་ངོ༌། །སྤྱོད་པའི་དུས་ནི་ལམ་ལྔ་དང་ས་བཅུ་གཅིག་ལ་སོགས་ས་འོག་མ་འོག་མའི་ས་ལམ་ལས། གོང་མ་གོང་མར་འཕར་བའི་ཆེད་ཀྱི་དུས་ཉིད་དུ་བསྔགས་པ་ཡིན་ཏེ། རྗེ་བཙུན་འཇམ་དཔའི་དབྱངས་ཀྱིས།
དེ་ལ་བརྟེན་པའི་རྟགས་སྐྱེས་ནས། །
ས་ནས་སར་ནི་འཕར་བ་ལྟར། །
བློ་ཡི་རྣམ་པ་གོང་དུ་འཕེན། །
རིག་འཛིན་ལ་སོགས་སྤྲུལ་པ་ཡི། །
གཞན་གྱི་དོན་དེ་ལ་སྦྱོར་བྱེད། །
ཅེས་འབྱང་བ་ལྟར། དེ་ལྟར་ས་ལམ་འོག་མ་ནས་གོང་མར་བགྲོད་པའང་འདིར་རྒྱའི་ཐེག་པ་ལྟར་བསྐལ་པ་ད་མར་བགྲང་དགོས་པ་མ་ཡིན་ཏེ། ལོ་ཟླའི་རིམ་པ་རྒྱན་ཐང་ངས་ཀྱང་གྲབ་པ་ལམ་འདིའི་ཁྱད་ཆོས་ཡིན་པའི་ཕྱིར། འཇམ་པའི་དཔལ་གྱིས།
སྨྱོན་པའི་བརྟུལ་ཞུགས་ལ་སོགས་པས། །
ཟླ་དྲུག་ལ་སོགས་རབ་ཏུ་འབད། །
ཅེས་འབྱུང་བ་ལྟར། དེ་ཡང་རྟེན་དགེ་སློང་ལ་སོགས་པ་ཡིན་ན་འདོད་པའི་ཡོན་ཏན་གྱི་མཆོག་རིག་མའི་ཀུན་སྤྱོད་བསྟེན་པ་སོགས་ལ་ཉན་ཐོས་ལ་སོགས་ཀྱི་བསྟན་པ་སྤྱི་སྒོས་ལ་སྨོད་པའི་སྡིག་རྐྱེན་དུ་འགྱུར་སྲིད་པས་དེ་ལྟ་ན་སྤྱད་པ་དེ་གསང་ནས་སྤྱོད་པ་དང་གསང་ནས་སྤྱོད་པར་ཡང་དཀའ་ཞིང་གཞན་སྣང་དབང་དུ་བསྒྱུར་མི་ནུས་ཤིང་དེ་ལྟར་མ་སྤྱད་ན་ལམ་གྱི་བྱ་བ་མཐར་ཕྱིན་པའི་དགག་བྱ་ཡོད་པའི་རྣལ་འབྱོར་པ་ནི་སྨྱོན་པར་ཁས་ལེན་པའི་ཀུན་ཏུ་སྤྱོད་པའི་སྤྱད་པས་སྒྲུབ་པར་རུང་ཞེས་བསྟན་པ་ཡིན་ལ། འདོད་ཡོན་གྱི་རིག་མའང་མི་མོ་ནོར་སྦྱིན་པ་སོགས་ཀྱིས་འགུགས་ཤིང༌། ལྷ་མོ་སོགས་ནི་འགུགས་པའི་སྔགས་ཀྱི་སམ། ཡེ་ཤེས་ཀྱི་མཁའ་འགྲོ་སོགས་རྒྱུད་བྱིན་རློབས་ནུས་ནི། གུས་པ་ཆེན་པོས་བླ་མ་དཀྱིལ་འཁོར་གྱི་གཙོ་བོ་ཉིད་དུ་སྒྲུབ་པའི་ལམ་ཟབ་ཀྱི་བསྟེན་པས་དགུག་པར་བྱེད་པའོ། །དྲངས་མ་ཐག་པའི་ལུང་དེ་འགྲེལ་པར། སློབ་དཔོན་སྨན་པའི་ཞབས་ཀྱིས། ཇི་སྐད་དུ། སྨྱོན་པའི་བརྟུལ་ཞུགས་ཟླ་བ་དྲུག་ཏུ་འབད་པས་དངོས་གཞིའི་རྟགས་རྙེད་པར་བྱ་བ་དང༌། ལྷ་མོའི་དབང་བསྐུར་ཞིང་དག་པར་བྱ་བ་དང༌། དེ་ནས་ལམ་གྱི་དངོས་གཞིའི་སྦྱོར་བ་འོག་ནས་བཤད་པའི་ས་བཅུ་དང་ལྡན་པའི་གོང་དུ་གསུངས་པའི་འདོད་པ་ལ་ལོངས་སྤྱོད་ཅིང་ཟླ་བ་དྲུག་གནས་པས་མངོན་སུམ་དུ་བྱེད་དོ། །དེས་མངོན་སུམ་དུ་མ་བྱས་ན་ཡང་ལོ་དྲུག་ཏུའོ། །དེས་མངོན་དུ་མ་བྱས་ན་ཞི་བའི་བསྐུལ་བའི་བསྐུལ་བ་ཞག་བདུན་དུའོ། །དེས་མངོན་སུམ་དུ་མ་བྱས་ན་དབྱེ་བ་ཞག་བདུན་ལ་སོགས་པའི་རིམ་པས་བསྒྲུབས་ན་མངོན་དུ་བྱེད་པའོ། །དེས་མངོན་སུམ་དུ་མ་བྱས་ན་ཞག་བདུན་ལ་སོགས་པའི་དབྱེ་བས་དྲག་ཤུལ་དུ་བསྒྲུབས་པས་བསྐུལ་བའི་སངས་རྒྱས་རྣམས་རང་གིས་རང་གི་བྱ་བ་ཆད་པར་ཤིག་གི་དོགས་ནས་སྒྲུབ་པ་པོ་ལ་བྱིན་གྱིས་རློབས་པ་དང༌། དེ་རྣམས་གནས་སུ་ཇི་སྐད་གསུངས་པའི་ཆོ་གས་ཕུར་བུ་བཏབ་པས་དེའི་ཡེ་ཤེས་རང་དང་འདྲེས་པས་དེ་ལ་དམིགས་པར་མངོན་དུ་བྱེད་པའོ། །ཞེས་འབྱུང་བས་དང་པོར་ཟླ་དྲུག །དེ་ནས་ལོ་དྲུག །དེ་ནས་ལྷ་སྒྲུབ་ཚུལ་ལ། ཞི་བ་དང༌། དབང་དང༌། དྲག་ཤུལ་དང༌། དེས་མ་གྲུབ་ན་ལྷ་ལ་ཕུར་པ་གདབ་པ་གནད་ལ་དབབ་པའི་ཆོ་གའི་སྤྱོད་པ་སྤྱད་པ་ན་བསྐྱེད་རྫོགས་ཀྱི་དངོས་གྲུབ་གང་ཡང་མི་འགྲུབ་པ་མི་སྲིད་དེ། དེ་བཞིན་གཤེགས་པ་རྣམས་ཐུགས་རྗེའི་དམ་བཅའ་བའི་འཕྲིན་ལས་ནུས་པ་འདོར་བ་ཆོས་ཉིད་ཀྱི་མི་སྲིད་པའི་ཕྱིར་རོ། །
དེ་ཡང་བསྐྱེད་རྫོགས་ཐུན་མོང་བའི་སྤྱོད་པའི་དུས་ཀྱི་ཚད་མ་མཐའ་གཅིག་ཏུ་ངེས་པར་མི་བཟུང༌། དྲག་ཤུལ་ཆེན་པོ་ཟླ་བ་བཅོ་བརྒྱད་དུ་སྒྲུབ་པ་དང༌། ཉེ་རྒྱུ་ཞག་བདུན་གྱིས་སྒྲུབ་པ་སོགས་རྒྱུད་སྡེ་ཐ་དད་པ་དུ་མ་ནས་མཐའ་ཡས་པར་བཤད་པའི་ཕྱིར། ཁྱད་པར་དུས་ཀྱི་འཁོར་ལོ་ལས། རྫོགས་རིམ་ཏིང་ངེ་འཛིན་གྱི་ཡན་ལག་ཡོངས་སུ་རྫོགས་པའི་ཉེ་རྒྱུའི་སྤྱོད་པ་ལོ་གསུམ་ཕྱོགས་གསུམ་གྱི་ཡེ་ཤེས་ཀྱི་རྒྱུ་བས་ལོ་བརྒྱའི་ལས་ཀྱི་རྒྱུ་བ་སྦྱོང་བའི་སྤྱོད་པའི་དུས་ཀྱི་མཐའ་ཅན་གྱི་ངེས་པ་ལ་རྒྱ་ཆེར་བསྔགས་པ་ཡིན་ནོ། །
སྤྱོད་པ་འདིའི་གོལ་ས་ནི། ཉན་ཐོས་ཀྱི་སྤྱོད་པ་སྦྱང་ཡོན་བཅུ་གཉིས་ཀྱི་སྤྱད་པ་ལྟ་བུ་ལུས་སེམས་གདུང་བར་བྱེད་པ་དང༌། ལུས་སྲོག་གྲངས་མེད་དུ་སྦྱིན་པར་བཏང་བ་སོགས་རྒྱུའི་ཐེག་པའི་བསགས་སྦྱང་གི་ཆེད་ཀྱི་ཆགས་བྲལ་གྱི་སྤྱོད་པ་ཕལ་ནི་སྤང་བར་བྱ་བ་ཁོ་ནའོ། །
གཉིས་པ་རྒྱས་པར་བཤད་པ་ལ་བཞི། ཕ་རྒྱུད་པའི་སྤྱོད་པ་དང༌། མ་རྒྱུད་པའི་སྤྱོད་པ་དང༌། ཐུན་མོང་བའི་སྤྱོད་པ་དང༌། དུས་ཀྱི་འཁོར་ལོ་ནས་འབྱུང་བའི་སྤྱོད་པའོ། །དང་པོ་༼ཕ་རྒྱུད་པའི་སྤྱོད་པ་༽ལ་གཉིས། སྔགས་ཀྱི་སྤྱོད་པ་དང༌། མགོན་པོ་ཀུན་ཏུ་སྤྱོད་པའོ། །དང་པོ་༼སྔགས་ཀྱི་སྤྱོད་པ་༽ལ་གཉིས། ཐ་མལ་པའི་དུས་ཀྱི་སྤྱོད་པ་དང༌། བརྟུལ་ཞུགས་ཀྱི་སྤྱོད་པ་གཉིས་ལས། དང་པོ་༼ཐ་མལ་པའི་དུས་ཀྱི་སྤྱོད་པ་༽ནི།
ཁྲུས་བྱེད་པའི་ཚེ་ན་མི་བསྐྱོད་པའམ་ཡེ་ཤེས་ཀྱི་ལྷ་མོ་བཞིས་བདུད་རྩིའི་བུམ་པས་དབང་བསྐུར་བར་བྱ་བ་དང༌། བཟའ་བཏུང་བྱེད་པ་ན་རིན་འབྱུང་གི་ང་རྒྱལ་གྱིས་བཟའ་བཏུང་ཤ་ལྔ་བདུད་རྩི་ལྔར་མོས་པ་འབྲུ་གསུམ་གྱིས་སྦྱངས་རྟོགས་སྦར་ནས་མགྲིན་པར་རྡོ་རྗེའི་སྦུ་གུ་ཅན་གྱི་ཨོཾ་གྱི་འོད་ཟེར་གྱིས་དྲངས་ནས་སྙིང་གའི་ཏིང་ངེ་འཛིན་སེམས་དཔའ་ལ་འཚོ་ཞིང་བཞེས་པར་མཆོད་པའོ། །གཉིད་ཀྱི་ཚེ་སྣང་མཛད་ཀྱི་ང་རྒྱལ་གྱིས་འོད་གསལ་དུ་ཞུགས་ཏེ། ལྷ་མོའི་དབྱངས་ཀྱིས་བསྐུལ་ནས་ལངས་ཏེ་སེམས་ཅན་གྱི་དོན་ལ་འཇུག་པའོ། །མདོ་འདོན་པ་གླུ་ལེན་པ་དང་གར་སོགས་དང་དབང་པོ་གཉིས་སྦྱོར་བ་ན་འོད་དཔག་མེད་ཀྱི་ང་རྒྱལ་གྱིས་བྱ་བ་དང༌། འགྲོ་འོང་དང་བཟོ་སོགས་ཀྱི་བྱ་བ་རྣམས་དོན་ཡོད་གྲུབ་པའི་ང་རྒྱལ་གྱིས་བྱེད་པ་ཡིན་ཏེ། འདུས་པ་ལས།
སྐུ་ཡི་རྡོ་རྗེ་ཁ་ཟས་ལ། །
ཕྱི་རོལ་རྡོ་རྗེ་འཛིན་པ་དང༌། །
མདོ་འདོན་ཆོ་གའི་བྱ་བ་ལ། །
རྟག་པར་རྡོ་རྗེ་ཆོས་སུ་བྱ། །
ཞེས་དང༌། མགུར་ལས།
ཟ་ན་རྡོ་རྗེ་ཉི་མ་ལའོ། །
མངལ་དུ་འཇུག་ན་རྟ་མཆོག་ལའོ། །
སངས་རྒྱས་མགོན་ལ་གཉིད་ལོག་ན། །
གར་དབང་ཕྱུག་གི་བདེ་བ་ལ། །
གླུ་གང་དེ་བཞིན་རོལ་མོ་དང༌། །
ས་གཞི་ཡོངས་སུ་འཛིན་དུས་སུ། །
རྡོ་རྗེའི་སྐུ་རུ་གནས་བྱས་ཏེ། །ཞེས་སོ། །
གཉིས་པ་བརྟུལ་ཞུགས་ཀྱི་སྤྱོད་པ་ལ། སྤྲོས་བཅས་ཀྱི་སྤྱོད་པ་དང༌། སྤྲོས་མེད་ཀྱི་སྤྱོད་པ་དང༌། ཤིན་ཏུ་སྤྲོས་མེད་ཀྱི་སྤྱོད་པ་གསུམ་ལས། རྟེན་གྱི་གང་ཟག་ནི།
གཞོན་ནུ་ལོངས་སྤྱོད་ཆེ་བ་ཤེས་རབ་ཆུང་བའོ། །གནས་ཁང་ནི་དུར་ཁྲོད་ལ་སོགས་པ་དབེན་པ་སྐལ་བ་མེད་པ་དང་བྲལ་བའི་སར། སོ་ཕག་གམ་ས་ལས་ཚོགས་ཀྱི་ཁང་པ་སུམ་རིམ་དང་ལྡན་པར་བྱ་སྟེ། དེ་ལ་ཁང་པ་དང་པོར་ནི་གཡོས་མ་བཞག །གཉིས་པར་ནི་རོལ་མོ་ལ་སོགས་པ་མཆོད་པའི་ཡོ་བྱད་རྣམས་འཇོག་གོ །གསུམ་པར་ནི་ཚོགས་ཀྱི་དཀྱིལ་འཁོར་བཞེངས་ནས་སྐལ་བ་དང་ལྡན་པའི་རྣལ་འབྱོར་ཕོ་མོ་རྣམས་ཐ་མལ་པའི་ང་རྒྱལ་སྤངས་ནས་ལྷག་པའི་ལྷའི་ང་རྒྱལ་བཟུང་ནས་དོགས་པ་མེད་པར་དགའ་སྤྲོ་དང་བཅས་ཏེ་སྒྲུབ་པ་ལ་འཇུག་པར་བྱའོ། །
དེ་ནས་དཀྱིལ་འཁོར་གང་ཡིན་པའི་བསྐྱེད་རྫོགས་རྒྱས་པར་བསྒོམས་ཏེ་འོད་གསལ་གྱི་ངང་ནས་སྒྱུ་མ་ལྟ་བུའི་ཏིང་ངེ་འཛིན་དང་གཉིས་སུ་མེད་པར་སྒྱུ་མ་ལྟ་བུའི་ཏིང་ངེ་འཛིན་གྱི་ཕྱི་ནང་གསང་བའི་མཆོད་པ་ལོངས་སྤྱོད་པའི་སྒོ་ནས་ཡོན་ཡོངས་སུ་སྦྱོང་བའི་ཚོགས་ཆེན་བསགས་པར་བྱེད་པ་ཡིན་ཏེ། དེ་ཡང་ཕྱིའི་མཆོད་པ་ནི། འདོད་ཡོན་ལྔའི་ལྷ་མོས་འདོད་ཡོན་ལྔ་དགྱེས་དགུར་བཏབ་པའོ། །ནང་གི་མཆོད་པ་ནི་འདོད་ཡོན་ལྔས་རྒྱུད་ལེགས་པར་ཚིམ་པ་ལ་ལོངས་སྤྱོད་པའོ། །གསང་བའི་མཆོད་པ་ནི། རིགས་མཐུན་གྱི་ལེགས་པར་བསླབས་པའི་ཕྱག་རྒྱ་མ་ལ་རྡོར་པད་བྱིན་གྱིས་བརླབས་ནས་དགའ་བཞིའི་བདེ་བས་རང་ལུས་དཀྱིལ་འཁོར་བའི་ལྷ་ཚོགས་མཆོད་པར་བྱེད་པའོ། །དེ་ནས་སླར་སྔགས་ཀྱི་སྤྱོད་པས་སྐལ་ལྡན་རྗེས་སུ་བཟུང་བ་དང་སྐལ་མེད་ཚར་གཅོད་པའི་སྒོ་ནས་དཀྱིལ་འཁོར་པའི་ཕྲིན་ལས་ཀྱི་འགྲོ་བའི་དོན་བྱེད་པ་ནི། གདུལ་དཀའ་བ་ལ་ཞེ་སྡང་རྡོ་རྗེ་ཁྲོ་བོའི་ང་རྒྱལ་གྱིས་དང༌། ལོག་ལྟ་ཅན་འོད་དཔག་མེད་ཀྱི་ང་རྒྱལ་གྱིས་དང༌། སེར་སྣ་ཅན་ལ་རིན་འབྱུང་གི་ང་རྒྱལ་དང༌། ལེ་ལོ་ཅན་ལ་དོན་ཡོད་གྲུབ་པའི་ང་རྒྱལ་དང༌། གཏི་མུག་ཅན་ལ་རྣམ་སྣང་གི་ང་རྒྱལ་གྱི་སྒོ་ནས་ཚར་བཅད་རྗེས་འཛིན་གྱི་ཆོས་བསྟན་པར་ཡང་བྱའོ། །དེ་ཙམ་གྱིས་ཀྱང་སླར་ཆོག་པར་མི་བཟུང་བར་རིག་མ་དེ་དག་དང་ལྷན་ཅིག་པར་བརྡ་དང་བརྡའི་ལན། གླུ་དང་གླུའི་ལན། གར་དང་གར་གྱི་ལན། ཕྱག་རྒྱ་དང་ཕྱག་རྒྱའི་ལན་དང༌། མཆོད་པ་དང་མཆོད་པའི་ལན་གྱི་སྒོ་ནས་ཚིམ་པ་མེད་པར་རོལ་པའི་དགའ་སྟོན་རྒྱས་པའི་ཚོགས་གཉིས་ཀྱི་འཁོར་ལོ་རྒྱུ་འབྲས་ཀྱི་རྒྱུན་གཏུགས་པ་མེད་པར་སྤེལ་བར་བྱེད་དོ། །
གཉིས་པ་སྤྲོས་མེད་ཀྱི་སྤྱོད་པ་ནི།
གང་ཟག་ནི་ན་ཚོད་དང་ལོངས་སྤྱོད་ཤེས་རབ་འབྲིང་དུ་གྱུར་པའོ། །ཚོགས་ཁང་ནི་སྤྲོས་བཅས་ཀྱི་སྐབས་དང་འདྲ་བ་ལས། ཅུང་འདུ་ལོང་ཆུང་བ་སྟེ། འདུས་པ་ལས།
རི་བོ་ཤིན་ཏུ་དབེན་པ་དང༌། །
དགོན་པ་ཆེན་པོའི་ས་ཕྱོགས་ནི། །
འབྲས་བུ་མེ་ཏོག་རྣམས་ཀྱིས་བརྒྱན། །
ཞེས་འབྱུང་ལ། རྣལ་འབྱོར་གྱི་རིམ་པ་ནི་བསྐྱེད་རྫོགས་བསྡུས་པ་བསྒོམ་ལ་ཁྱད་པར་སྒྱུ་ལུས་སམ་འོད་གསལ་ཟུང་འཇུག་གི་རྣལ་འབྱོར་གྱི་ངང་ནས་བྱའོ། །མཆོད་པ་ལ་ཕྱི་མཆོད་གོང་བཞིན་ལས། ནང་གི་མཆོད་པ་ནི་འདོད་ཡོན་ལྔའི་ཡིད་འོང་ཁོ་ནར་ལོངས་སྤྱོད་པར་མ་ཟད་ཡིད་དུ་འོང་མི་འོང་བར་མ་གསུམ་གང་ཡིད་འོང་དུ་བྱིན་གྱིས་བརླབས་པ་དང༌། དེ་ཡང་འདོད་ཡོན་གྱི་ལྷ་མོ་རྒྱས་པར་མ་ལྕོགས་ན་གཟུགས་རྡོ་རྗེ་མ་སོགས་ལྔ་ཙམ་དང༌། གསང་བའི་མཆོད་པ་ནི་རང་ལས་རྒྱུད་མཐོ་བའམ་སྐལ་མཉམ་ཉིད་ལས་ཉེར་གནས་སུ་སྒྲུབ་པ་སྟེ། འདུས་པ་ལས།
གཟུགས་ལ་རྣམ་གསུམ་ཤེས་བྱས་ནས། །
མཆོད་པ་བྱེད་པས་མཆོད་པར་བྱ། །
སྒྲ་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། །
དྲི་ལ་རྣམ་གསུམ་ཤེས་བྱས་ནས། །
སངས་རྒྱས་སོགས་ལ་དབུལ་བར་བྱ། །
རོ་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། །
རེག་ལ་རྣམ་གསུམ་ཤེས་བྱས་ནས། །
བདག་གི་ལུས་ལ་དབུལ་བར་བྱ། །ཞེས་པ་དང༌།
བུད་མེད་གཟུགས་ལྡན་མདངས་བཟང་བ། །
ལོ་གྲངས་བཅུ་དྲུག་ལོན་པ་ལ། །
བྱིན་གྱིས་བརླབས་ཀྱི་གནས་བསམ་ཏེ། །
དབེན་པར་མཆོད་པ་རབ་ཏུ་བརྩམས། །
དབང་པོ་གཉིས་ནི་མཉམ་སྦྱོར་བས། །
སངས་རྒྱས་དངོས་གྲུབ་ཐོབ་པར་འགྱུར། །
ཞེས་འབྱུང་ལ། དེའང་སྒོ་གསུམ་གྱིས་མཆོད་རྟེན་རྩེག་པ་དང༌། གླེགས་བམ་འབྲི་བ་དང༌། ལྷ་བཞེངས་པ་དང༌། སྔགས་བགྲང་བ་སོགས་དང༌། ཡིད་ཀྱི་རྣམ་པར་རྟོག་པའི་སྤྲོས་བསྒོམ་གཙོ་མི་ཆེ་བར་མི་རྟོག་པའི་སྤྱད་པས་སྤྱོད་པ་ནི་སྤྲོས་མེད་ཀྱི་སྤྱོད་པའོ། །བླ་མ་ལ་ཕྱག་བྱེད་པ་ལས་བདག་ཉིད་ལྷའི་འཁོར་ལོ་དག་པས་གཟུགས་བརྙན་གྱི་ལྷ་ལ་ཕྱག་མི་བྱ་སྟེ། བྱས་ན་བདག་ཉིད་ལྷར་གསལ་བ་ལས་བརྙས་པའི་ཉེས་པ་ཆེན་པོར་འགྱུར་བའི་ཕྱིར། གཞན་ངོར་ཕྱག་བྱེད་དགོས་ནའང་ཡིད་གུས་པར་མི་བྱ་སྟེ། འདུས་པ་ལས།
སངས་རྒྱས་བྱང་ཆུབ་སེམས་དཔའ་དང༌། །
རང་རྒྱལ་ཉན་ཐོས་དེ་བཞིན་ཏེ། །
སྐུ་གསུང་ཐུགས་སུ་སྦྱོར་བ་ན། །
ཕྱག་འཚལ་ན་ནི་མ་རུང་འགྱུར། །ཞེས་དང༌།
མཆོད་རྟེན་དག་གི་ལས་མི་བྱ། །
གླེགས་བམ་ཀླག་པར་མི་བྱ་ཞིང༌། །
དཀྱིལ་འཁོར་དག་ཀྱང་ཡོང་མི་བྱ། །
རྡོ་རྗེ་གསུང་ལ་ཕྱག་མི་བྱ། །
ཞེས་དང༌། ཀྱེ་རྡོར་ལས།
བློ་ལྡན་སྔགས་ཉིད་མི་བཟླས་ཤིང༌། །
རྡོ་ཤིང་འཇིམ་པའི་བདག་ཉིད་ཀྱི། །
ལྷ་རྣམས་ལ་ནི་ཕྱག་མི་བྱ། །ཞེས་འབྱུང་བས་སོ། །
གསུམ་པ་ཤིན་ཏུ་སྤྲོས་མེད་ཀྱི་སྤྱོད་པ་ནི།
གནས་ནི་ནགས་གསེབ་སོགས་ཤིན་ཏུ་དབེན་པར་ཡིན་ཏེ། རྒྱུད་ལས།
རི་བོ་ཤིན་ཏུ་དབེན་པའམ། །
ཆུ་ངོགས་འབབ་ཆུའི་གནས་རྣམས་དང༌། །
དུར་ཁྲོད་ལ་སོགས་གནས་རྣམས་སུ། །
བསམ་གཏན་བསྡུས་པ་འདི་བྱའོ། །
ཞེས་སོ། །གང་ཟག་ནི་རྒན་ཞིང་ཕྱག་རྒྱའི་ལོངས་སྤྱོད་རྒྱས་པར་མ་འབྱོར་བ་ཤེས་རབ་དང་སྐལ་བ་ཆེས་ཆེ་ཞིང་མཆོག་ཏུ་གྱུར་པའོ། །ཁ་ཟས་ནི་རྩོལ་བ་མེད་པར་གནོད་སྦྱིན་མོ་ལྟ་བུས་ཁ་ཟས་སྦྱར་བའམ་ཁྱིམ་བདག་འབྱོར་ཅན་གྱི་འཚོ་བའམ། ཡང་ན་ཤིང་ཏོག་ལྟ་བུ་རྩ་བ་དང་འབྲས་བུ་ལ་བསྟེན་པ་སྟེ། རྗེ་བཙུན་ཆེན་པོ་མི་ལའི་སྔགས་སྤྱོད་ཀྱི་འཚོ་བ་ལྟ་བུའོ། །སྤྱོད་པ་འདིའི་བསམ་པ་ནི་འཁོར་བའི་བདེ་འབྱོར་ཡོངས་སུ་སྤངས་པ་སྟེ། བཀའ་བརྒྱུད་རིན་པོ་ཆེ་འདིའི་གསུང་སྒྲོས་ལྟར་ན། ཇི་སྐད་དུ།
ཚེ་འདི་བློས་བཏང་གི་རླུང་ཁྱེར་ལ། །
ན་མེད་གང་བྱུང་གི་ཐག་ཆོད་ཅན། །
ཞེས་པ་ལྟ་བུ་དང༌། ལུས་སེམས་ཀྱི་ཡོངས་སུ་འཛིན་པ་ཏིལ་འབྲུ་ཙམ་ཡང་སྤང་བ་དང༌། ལུས་སྲོག་ལ་མི་བལྟ་བར་ཟབ་མོའི་དོན་ལ་བཀོལ་བ་དང༌། མཆོག་གི་དངོས་གྲུབ་ལས་ཐུན་མོང་གི་དངོས་གྲུབ་ལ་འདོད་པ་གཏན་མེད་པ་ཞིག་དགོས་ཏེ། ཆོས་ཀྱི་རྒྱལ་པོ་རྒོད་ཚང་པས། ངས་བླ་མ་ལ་ཚེ་འདི་དང་ཕྱི་མ་ཕན་གྱི་འཁོར་བའི་བདེ་སྐྱིད་རང་དོན་དུ་ཐོབ་པའི་ཆེད་བླ་མ་ལ་གསོལ་བ་ཚིག་གཅིག་ཙམ་ཡང་འདེབས་མ་མྱོང་གསུངས་སྐད་པ་ལྟ་བུའོ། །ཕྱག་རྒྱ་ནི་ཕྱིའི་ལས་རྒྱ་ལ་མ་ལྟོས་པར། སྙིང་ཁ་ནས་རང་འོད་ཀྱི་རིག་མ་དབྱུང་ནས་སྙོམས་པར་འཇུག་པ་ཡིན་ཏེ། འདུས་པ་ལས།
སངས་རྒྱས་གཙོ་མོའི་ཡུལ་དག་ལས། །
རྣལ་འབྱོར་རྟོག་པའི་བློ་ཅན་གྱིས། །
བརྙེས་པར་བྱས་ཀྱང་མི་གོས་ཏེ། །
དེ་ནི་སངས་རྒྱས་འགྲུབ་པར་འགྱུར། །
ཞེས་འབྱུང་བས། རྗེས་སུ་མཐུན་པའི་ཕྱག་རྒྱ་མ་འབྱོར་བའི་དབང་དུ་བྱས་པའོ། །རྣལ་འབྱོར་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་ཀྱི་འོད་གསལ་བ་འབའ་ཞིག་སྒོམ་པ་ཡིན་ཏེ། ཇི་སྐད་དུ།
རང་བཞིན་གྱི་ནི་འོད་གསལ་བ། །
ཐམས་ཅད་མ་སྐྱེས་ཟག་པ་མེད། །
བྱང་ཆུབ་མེད་ཅིང་མངོན་རྟོགས་མེད། །
ཁམས་ཀྱང་མེད་ཅིང་འབྱུང་བ་མེད། །
ཅེས་འབྱུང་ངོ༌། །སྤྱོད་ལམ་ནི་བྷུ་སུ་ཀུའི་སྤྱོད་པ་སྟེ། ཁ་ཟས་དང་གཉིད་དང་བཤང་གཅི་འདོར་བའི་ཆགས་པའི་སྤྱོད་པ་ཙམ་མོ། །ཡེ་ཤེས་ཀྱི་ཚོགས་ཉིད་ལྷུར་བྱེད་པ་ནང་བསོད་ནམས་ཀྱི་ཚོགས་གཞན་ལས་ཀྱང་རྫོགས་ཕུལ་ཆེར་འགྲོ་བས་ཕྱིའི་ཚོགས་བསོག་གི་སྤྲོས་པ་ཤིན་ཏུ་ཆུང་བ་ཉིད་ཀྱི་ཤིན་ཏུ་སྤྲོས་མེད་ཀྱི་སྤྱོད་པ་ཞེས་བྱ་སྟེ། དོན་འདི་ལ་དགོངས་ནས་འཇིག་རྟེན་གསུམ་གྱི་མགོན་པོ་འབྲི་གུང་པས། མཉམ་བཞག་ལས། ཡོན་ཏན་ཐམས་ཅད་འབྱུང༌། ཞེས་འབྱུང་བ་ཉིད་ཀྱི་ཕྱིར་རོ། །
གཉིས་པ་མགོན་པོ་ཀུན་ཏུ་སྤྱོད་པའི་སྤྱོད་པ་ནི།
དེ་ལྟའི་སྤྱོད་པ་མཐར་ཕྱིན་པ་དེས་འཁོར་འདས་བསྲེ་བའམ་སྲིད་ཞི་མཉམ་ཉིད་དམ་རྣམ་རྟོག་ཆོས་སྐུར་གྲོལ་བའམ་འཁྲུལ་པ་ཡེ་ཤེས་སུ་འཆར་བ་ཉིད་ཀྱིས་ལུས་ངག་གི་དགེ་མི་དགེའི་བྱ་བ་ཅི་དང་ཅི་བགྱིས་པ་ཐམས་ཅད་གཞན་གྱི་དོན་འབའ་ཞིག་པར་ངང་གིས་འབྱུང་བ་སྟེ། ཀུན་སྤྱོད་ལས།
མི་བྱ་ཅི་ཡང་ཡོད་མིན་སྟེ། །
ག་ཏུ་མི་བསམ་ཡོད་མ་ཡིན། །
མི་བཟའ་ཅི་ཡང་ཡོད་མིན་ལ། །
དགེ་དང་མི་དགེ་གང་སྨྲར་མེད། །
ཅེས་དང༌། འདུས་པ་ལས།
བཤང་གཅི་དང་ནི་ཁྲག་དག་ཟ། །
ཆང་ལ་སོགས་པ་རྟག་ཏུ་བཟུང༌། །
ཞེས་འབྱུང་ངོ༌། །སློབ་དཔོན་ཨཱ་དེ་བའི་ཞལ་ནས།
མཚམས་མེད་ཐེ་ཚོམ་མེད་པར་ནི། །
རྣམ་པར་མི་རྟོག་མེད་བརྩོན་པ། །
སེམས་ནི་མཉམ་པར་སྦྱོར་བ་ཡིས། །
སྔགས་པས་ཐམས་ཅད་མཉམ་པར་སྤྱོད། །
ཅེས་འབྱུང་ལ། དེ་ལྟ་བུའི་རྣལ་འབྱོར་པས་སྤྱད་བྱ་དང་བསྲུང་བྱ་ལ་བཟང་ངན་ཅུང་ཟད་དུ་བལྟས་ཏེ་སྤྱད་ནའང་མཚན་མར་ལྟ་བ་དུག་ཅན་གྱི་སྤྱོད་པ་ཡིན་ཏེ། དུས་དེར་སྤྱད་བྱ་མ་ཡིན་པ་དང་བསྒྲོད་བྱ་མ་ཡིན་པ་དང་བཟའ་བྱ་མ་ཡིན་པ་དང༌། དགེ་བ་དང་བདེ་བ་མ་ཡིན་པ་ཐམས་ཅད་ལ་སྤྱད་པ་དེ་ཉིད་བདེ་དགེ་དང་སྤྱད་བྱའི་མཆོག་ཏུ་འགྱུར་བའི་ཕྱིར། སྤྱོད་པ་དེ་ལྟ་བུ་ལ་ཡ་ང་བར་དོགས་པར་མི་བྱ་སྟེ། འཕགས་པ་ལྷས།
སྦྲང་མའི་རྐང་པ་ཙམ་གྱི་ནི། །
དུག་གིས་ཟིལ་གྱིས་གནོན་པར་འགྱུར། །
འཚོམ་དང་ཐེ་ཚོམ་ཆུང་ངུས་ཀྱང༌། །
དེ་ལ་སྡུག་བསྔལ་བསྐྱེད་པར་བྱེད། །
མཁས་པས་ལེགས་པར་འཐབ་པའམ། །
ཡང་ན་ལེགས་པར་བྲོས་པར་བྱ། །
བར་མ་དོ་ཡི་དངོས་པོ་ནི། །
དོན་མེད་པའམ་ལྷུང་བར་འགྱུར། །ཞེས་འབྱུང་ངོ༌། །
གཉིས་པ་མ་རྒྱུད་ནས་འབྱུང་བའི་སྤྱོད་པ་ནི།
མཁའ་འགྲོ་མ་སྒྱུ་མ་བདེ་བ་ལས། སྤྲོས་བཅས་ཀྱི་སྤྱོད་པ་རྒྱ་ཆེར་བསྟན་ལ། ལྷག་པར་བཅོམ་ལྡན་འདས་རྡོ་རྗེ་ཕག་མོའི་རྒྱུད་ནས་ཇི་ལྟར་འབྱུང་བ་ནི། ལས་དང་པོ་པས་སྤྱོད་ལམ་གྱི་རྣལ་འབྱོར་ཇི་ལྟར་བྱ་བ་ནི། རྐང་ལག་ལ་སོགས་པ་གཡོན་དུ་བསྐྱོད་པས་ཆོས་ཉིད་ཀྱི་དོན་དྲན་པར་བྱེད་པ་ཡིན་ཏེ། ཞལ་གཉིས་མ་ཆུང་ངུ་ལས།
གཡོན་པ་སྔོན་དུ་བསྐྱོད་བྱས་ཏེ། །
རྣལ་འབྱོར་རྟག་ཏུ་གཡོན་པས་སྤྱད། །
མཆོད་པ་ལག་པ་གཡོན་པ་སྟེ། །
བཟའ་བཏུང་གཡོན་པས་བྱ་བ་ཉིད། །
ཅེས་གསུངས་པ་ལྟར། ཆགས་ཅན་གྱི་གཞན་ལུས་ཤེས་རབ་ལ་བརྟེན་པའི་སྤྱོད་པ་བྱེད་པ་ཡིན་ཏེ།
རིགས་ལྔ་ལ་ནི་ཀུན་སྤྱོད་པ། །
རིགས་གཅིག་ཏུ་ནི་བརྟག་པར་བྱ། །
ཞེས་འབྱུང་ལ། ལས་སྨིན་ཅིང་གོམས་པས། ཀུན་ཏུ་བཟང་པོའི་སྤྱོད་པ་མཐར་དབྱུང་བས་རྣམ་རྟོག་ཐམས་ཅད་ལ་གཉིས་མེད་ཀྱི་རོལ་པས་ཐོག་རྫིས་བྱས་པས་རྟོག་པའི་བག་ཉལ་དྲུངས་ནས་འབྱིན་པར་བྱེད་པ་ཡིན་ཏེ། ཇི་སྐད་དུ།
བཟའ་དང་བཟའ་མིན་དེ་བཞིན་བཏུང༌། །
གཙང་སྨེ་ངོ་ཚ་རྣམ་པར་སྤངས། །
རྟོག་པ་ཀུན་ལས་ངེས་པར་གྲོལ། །
རྩོད་པ་ཐམས་ཅད་རྣམ་པར་སྤངས། །
མཁའ་འགྲོ་མ་ཡི་དྲ་བ་སྡོམ། །
དཔའ་བོ་སེང་གེ་བཞིན་དུ་སྤྱོད། །
ཅེས་འབྱུང་བ་ནང་དུ་སྒྲིབ་གཉིས་ཀྱི་བདུད་ལས་རྒྱལ་བར་གྱུར་པ་ན་ཕྱིའི་འཇིག་རྟེན་སྐྱོང་བ་དང་འབྱུང་བའི་གནོད་པ་ཐམས་ཅད་ཀྱིས་མི་བརྫི་བར་སེང་གེའི་སྤྱོད་པ་ལྟར་སྐྱོང་བའོ། །རྣམ་རྟོག་ལ་ཐོག་རྫིས་ཀྱི་སྤྱོད་པ་བྱེད་པའི་གནད་གསང་མཐར་ཐུག་པའང་རྣམ་རྟོག་ཆོས་སྐུར་རྟོགས་པ་ལ་རག་པ་ཡིན་ཏེ། རྗེ་སྒམ་པོ་པའི་བཀའ་འབུམ་ལས། དགེ་བཤེས་ལྕགས་རི་བས་ཇོ་བོ་བཀའ་གདམས་པ་ལ་རྟོག་པ་མི་སྤོང་བར་ལམ་དུ་ཁྱེར་བའི་གདམས་པ་གདོག་གམ་བྱས་པས། དགེ་བཤེས་གླང་རི་ཐང་པས་དེའི་རྒྱུ་མཚན་ཕུ་ཆུང་བ་ལ་ཞུས་པས། སོ་ཐམས་པ་ཅིག་མཛད་ནས། ཡོད་པ་ཡོད་དེ། ང་ལ་བཟླ་དབང་མེད་དེ། བཟླས་ན་འབན་བཙུན་དུ་འགྲོ་གསུང་སྐད། ཕྱིས་ཕུ་ཆུང་བས་རྣལ་འབྱོར་པ་གང་འགའ་ལ་ཞུས་པས་བདག་གསུང་ནས་གནང་སྐད། རྟོག་པ་ལམ་ཁྱེར་འདི་ཇོ་བོ་དང་ལོ་ཆེན་རིན་བཟང་གི་སློབ་མ་མངའ་རིས་ཀྱི་སྒོམ་ཆེན་སྤུན་གཉིས་ཀྱི་དགེ་བཤེས་ལག་སོར་བ་ལ་རྟོག་པ་ལམ་ཁྱེར་གྱི་སྨིན་པར་མཛད་སྐད་དེ། དེའི་གདམ་ངག་འདི་ཡིན་གསུངས་སྟེ། རྟོག་པ་རྒྱུ་མེད་དེ་གཞི་རྩ་མ་གྲུབ་པས་རྟོག་པ་ཉིད་རང་ལོག་དུ་འགྲོ་སྟེ། རྒྱལ་པོའི་བཀའ་རྟགས་ཀྱི་ཕྱག་རྒྱ་དང་འདྲ་སྟེ། ཕྱག་རྒྱ་འདི་ལས་འབངས་རྣམས་འདའ་མི་ནུས་པ་དང་འདྲ་བར་རྟགས་དེ་སྟོང་གྲོགས་བྱེད་པ་ལྟ་བུ་ཡིན་ལ། འདི་ཉིད་ཀྱི་གན་དུ་སོང་ཞིང་བརྟན་པ་ཐོབ་པ་ན་གསང་སྔགས་ཀྱི་སྤྱོད་པ་བྱ་བར་ཡང་འགྲོ་སྟེ། ཉོན་མོངས་པ་དང་རྣམ་བྱང་གི་རྟོག་པ་གང་ལའང་སྤང་བླང་མེད་པར་སྤྱོད་པས་ལམ་དུ་འགྲོའོ། །དེ་ལྟར་སྤྱད་པ་ལས་འཆིང་གྲོལ་གྱི་རྒྱུའི་རེ་དོགས་མེད་པར་ཐམས་ཅད་རྣམ་གྲོལ་གྱི་རྒྱུར་འགྱུར་བ་ཡིན། དེས་ན་ཕྱི་ནང་གི་ཆོས་ཐམས་ཅད་རྟོག་བཏགས་ཙམ་དུ་ཟད། རྟོག་པ་མིང་དང་བརྡ་ཙམ་གྱི་ཤེས་པ་ཙམ་དུ་ཤེས་པ་ན། སྒྲོ་འདོགས་བྱ་འདོགས་མཁན་ཐམས་ཅད་ལྟོས་གྲུབ་རྫུན་ཆོས་བདེན་མེད་སྟོང་པ་ཉིད་ཆོས་ཀྱི་སྐུར་རྟོགས་ཙ་ན་དེའི་རྟེན་འབྲེལ་ལས་སྐུ་གཉིས་ངང་གིས་འབྱུང་བས་སྐུ་གསུམ་རང་ལ་ཡོད་པའི་སྤྱད་པ་སྤྱོད་པས་འཁོར་འདས་སྤང་སྒྲུབ་མེད་པར་སངས་རྒྱས་པ་ཡིན།
དེ་ཡང་རྣམ་རྟོག་སྟོང་ཉིད་རང་གྲོལ་དུ་ཁྱེར་བ་འདི་ལ་སྟོང་ཉིད་རྒྱས་འདེབས་ཀྱི་ཞད་ཨེན་ཙམ་ཞིག་ཡོད་པ་འདི་ལྕགས་རི་བ་ནས་བརྒྱུད་པའི་ཇོ་བོ་བཀའ་གདམས་པའི་ལུགས་ཡིན་ལ། བླ་མ་མི་ལ་ལྟར་ན། རྟོག་པ་དེ་ཉིད་སྟོང་མི་སྟོང་གང་གི་ཡང་བཅས་བཅོས་མི་དགོས་པར་ཁོའི་རང་བཞིན་ཤེས་པ་ཉིད་ཀྱིས་དོན་གྲུབ་པ་ཡིན་ཞེས་གསུངས་པ་ཉིད་ཀྱིས་དོན་འདི་གསལ་བར་བྱས་པ་ཡིན་ནོ། །ཀྱཻ་རྡོ་རྗེའི་རྒྱུད་ནས་ཇི་ལྟར་འབྱུང་བ་ནི། སྤྱོད་པའི་ཕན་ཡོན་ནི། ཀྱཻ་རྡོར་ལས།
སྤྱོད་པ་ཕ་རོལ་ཕྱིན་མཆོག་ཉིད། །
གང་གིས་འགྲུབ་པས་མཐར་འགྲོ་བ། །
ཀྱེ་རྡོ་རྗེའི་དངོས་གྲུབ་རྒྱུད། །
ཞེས་གསུངས་ལ། སྤྱོད་པའི་ཆ་ལུགས་ཀྱང༌།
རྣ་བ་དག་ལ་རྣ་ཆ་བཟང༌། །
སྤྱི་བོར་འཁོར་ལོ་རྣམ་པར་འཛིན། །ཞེས་པ་ནས།
ཁ་ཊྶཾ་ག་གཟུགས་ཤེས་རབ་སྟེ། །
ཐབས་ཀྱི་གཟུགས་ཀྱི་ཅང་ཏེ་ཉིད། །
ཅེས་གསུངས་སོ། །སྤྱོད་པའི་ཟས་ནི། ཤ་ལྔ་བདུད་རྩི་ལྔ་སྟེ། བཟའ་བ་མི་འཆི་བཅུ་ཕྱེད་དེ། ཞེས་འབྱུང་ངོ༌། །སྤྱོད་པའི་གྲོགས་ནི། ཤེས་རབ་མ་མཚན་ལྡན་ཏེ།
ཤིན་ཏུ་བཞིན་བཟང་མིག་ཡངས་མ། །
རང་གི་དབང་བསྐུར་སྙིང་རྗེ་མ། །
རྡོ་རྗེའི་བུ་མོ་འདི་ཁྱེར་ནས། །
སྤྱོད་པ་བྱ་བར་རྟོགས་པར་བྱ། །
ཞེས་འབྱུང་ངོ༌། སྤྱོད་པའི་གནས་ནི་ཤིང་གཅིག་སོགས་ཏེ།
ཤིང་གཅིག་གམ་ནི་དུར་ཁྲོད་དམ། །
མ་མོའི་ཁྱིམ་དང་མཚན་མོ་དང༌། །
ཡང་ན་དབེན་པའམ་བས་མཐའ་རུ། །
ཞེས་འབྱུང་ངོ༌། །སྤྱོད་པའི་དུས་ནི་ནུས་པའི་དྲོད་ཅུང་ཟད་ཐོབ་པ་ན་བྱེད་པ་ཡིན་ཏེ།
ཅུང་ཟད་དྲོད་ནི་ཐོབ་པ་ན། །
གལ་ཏེ་སྤྱོད་པ་བྱེད་འདོད་པས། །
ཞེས་འབྱུང་ངོ༌། །སྤྱོད་པ་རང་གི་ངོ་བོ་ལས། ལས་དང་པོ་པས་གླུ་གར་ལ་སོགས་པ་སྤྲོས་བཅས་ཀྱི་སྤྱོད་པ་བྱེད་པ་སྟེ།
གལ་ཏེ་དགའ་བས་གླུ་བླངས་ཏེ། །
དེ་ཚེ་རྡོ་རྗེ་མཆོག་དང་ལྡན། །
གལ་ཏེ་དགའ་བ་སྐྱེས་པ་ན། །
ཐར་པའི་རྒྱུར་ནི་གར་བྱ་སྟེ། །
ཞེས་འབྱུང་ངོ༌། །གཏན་པ་ཐོབ་པའི་གང་ཟག་གིས་ནི། མགོན་པོ་ཀུན་ཏུ་སྤྱད་པའི་སྤྱོད་པ་བྱ་བར་བསྟན་ཏེ། བཟའ་བྱ་ཡིན་མིན་སོགས་དང༌། དམ་ཆོས་ཡིན་མིན་ཐམས་ཅད་མཉམ་ཉིད་ཆེན་པོའི་རྡོ་རྗེའི་དགེ་བའི་ཀུན་ཏུ་སྤྱོད་པས་དག་པར་བྱ་བ་ཡིན་ཏེ།
བརྐམ་དང་རྨོངས་དང་འཇིགས་དང་ཁྲོ། །
ངོ་ཚའི་འབྲས་བུ་རྣམ་པར་སྤངས། །
བདག་ཉིད་ཀྱིས་ནི་གཉིས་སྤངས་ནས། །
ཐེ་ཚོམ་མེད་པར་སྤྱོད་པ་བྱ། །
བཟའ་བྱ་དེ་བཞིན་བཏུང་བ་ཉིད། །
ཇི་ལྟར་རྙེད་པ་རབ་ཏུ་བཟའ། །
ཡིད་འོང་མི་འོང་རྣམ་རྟོག་ཕྱིར། །
ཞེན་པ་ཙམ་དུའང་མི་བྱའོ། །ཞེས་སོ། །
གསུམ་པ་ཐུན་མོང་གི་སྤྱོད་པ་ལ་བཞི། ལས་དང་པོ་པ་ཀུན་ཏུ་བཟང་པོའི་སྤྱོད་པ་དང༌། ལས་གོམས་པས་བརྟུལ་ཞུགས་ཀྱི་སྤྱོད་པ་དང༌། ལས་སྨིན་པ་མགོན་པོ་ཀུན་ཏུ་སྤྱོད་པའི་དང༌། ཤིན་ཏུ་སྨིན་པས་མཉམ་བཞག་ཆེན་པོའི་སྤྱོད་པའོ། །དང་པོ་༼ལས་དང་པོ་པ་ཀུན་ཏུ་བཟང་པོའི་སྤྱོད་པ་༽ནི།
ལས་དང་པོ་པས་སོ་ཐར། བྱང་སེམས་གསང་སྔགས་ཀྱི་སྡོམ་པ་གསུམ་རང་རང་གི་འདུལ་བ་མདོ་སྡེ་རྒྱུད་སྡེ་ནས་ཇི་ལྟར་འབྱུང་བ་བཞིན་སྲུང་བ་དང༌། ཉམས་ནའང་སོ་སོ་ནས་བཤད་པ་ལྟར་གྱི་ཕྱིར་བཅོས་ལ། ཆང་ལྟ་བུ་ཞིག་དམ་ཚིག་གི་རྫས་སུ་བསྟེན་པ་ལྟ་བུའི་སྡོམ་པ་གོང་འོག་གི་བསླབ་པ་ནང་འགལ་འདོམ་ཐུག་འབྱུང་ན། སྡོམ་པ་འོག་མ་ནས་བཤད་པའི་དགག་དགོས་ཀྱི་ཉེས་པ་མི་བསྐྱེད་པར་གོང་མ་ནས་བཤད་པའི་ཡོན་ཏན་ཐོབ་པར་འདུག་ན་གོང་མར་བཤད་པའི་ཆང་སོགས་དམ་རྫས་ལ་བསྟེན་པར་བྱ་ལ། འོག་མའི་དགག་དགོས་མ་ལོག་ཅིང༌། གོང་མའི་སྒྲུབ་པའི་ཡོན་ཏན་མི་ཐོབ་པར་འདུག་ན་གོང་མའི་སྤྱོད་པ་རྣམས་ལ་ཡིད་ཀྱིས་བློ་སྦྱང་བར་བསླབ་པ་ལས་ལུས་ངག་གི་བཏང་སྙོམས་སུ་འཇོག་ལ།
དེ་ཡང་དངོས་འཛིན་དང་རང་དོན་ཡིད་བྱེད་གཙོ་བོའི་ཚེ་གོང་མ་གཉིས་ཀྱི་སྤྱོད་པ་ལ་བསླབ་པ་སྐད་བྱས་ཀྱང་གོང་མའི་ཡོན་ཏན་བསྐྱེད་པའི་ཆོས་མི་ཐོབ་པར་འོག་མའི་ཉེས་པ་བསྐྱེད་ཤས་ཆེ་བས། སོ་ཐར་གྱི་སྡོམ་པ་ཉིད་ནས་ཇི་ལྟར་བཤད་པ་ལྟར་བསླབ་པ་དང༌། སྙིང་རྗེ་ཆེན་པོའི་གཞན་དབང་དུ་གྱུར་ནས་རང་གི་སྲོག་ཀྱང་འདོར་བར་ནུས་ཤིང་ཆོས་ཐམས་ཅད་སྒྱུ་མ་ལྟར་ངེས་པ་ན་ཐེག་པ་ཆེན་པོའི་གཞུང་ལས་བཤད་པ་ལྟར་བསླབ་པ་དང༌། གང་སྣང་ལྷ་དང་སྔགས་དང་བདེ་བའི་རོལ་པར་ཤར་ན་རྡོ་རྗེ་ཐེག་པ་བླ་ན་མེད་པའི་རྒྱུད་ནས་བཤད་པ་ལྟར་བསླབ་ཅིང༌། གསང་སྔགས་ལའང་རྒྱུད་སྡེའི་རིམ་པ་དང་རང་གི་བློ་ཚོད་སྦྱར་བའི་སྤྱད་པ་སྤྱོད་པ་སྟེ།
མདོར་ན་མཐར་ཐུག་རྒྱུད་ལ་ཉེས་པ་བསྐྱེད་བྱེད་དུ་འགྱུར་བའི་ཆ་ཞིག་འདུག་ན། གནས་སྐབས་སྡོམ་གསུམ་གྱི་སྒྲུབ་པའི་བསླབ་བྱ་ལྟར་གསུངས་པ་རྣམས་ཀྱང་དགག་པའི་བསླབ་བྱར་འགྱུར་ལ། རྒྱུད་ལ་མཐར་ཐུག་ཕན་ཡོན་སྐྱེད་བྱེད་དུ་འགྱུར་བའི་ཆ་ཞིག་འདུག་ན་གནས་སྐབས་སྡོམ་གསུམ་གྱི་དགག་པའི་བསླབ་བྱར་གསུངས་པ་རྣམས་ཀྱང་སྒྲུབ་པའི་བསླབ་བྱར་འགྱུར་བ་ཡིན་ཏེ། གང་ཟག་གི་རྒྱུད་མཐོ་དམན་གྱི་ཁྱད་པར་ལས་ཤེས་པར་འགྱུར་བའི་ཕྱིར། གནད་འདི་ཉིད་ཀྱི་དབང་དུ་མཛད་ནས་འཇིག་རྟེན་གསུམ་གྱི་མགོན་པོ་འབྲི་གུང་པས་དཀར་ནག་ཟང་ཐལ་ཞེས་བྱ་བའི་སྲིད་པ་གསུམ་ན་རྨད་དུ་བྱུང་བའི་རྡོ་རྗེའི་གསུང་དུ་སྣང་བའི་ཕྱིར།
གཉིས་པ་ལས་གོམས་པས་བརྟུལ་ཞུགས་ཀྱི་སྤྱོད་པ་ནི།
དེ་ལྟར་སྤྱད་པའི་སྤྱོད་པས་རྒྱུད་ལེགས་པར་བྱང་ནས་ཐབས་ཤེས་ཀྱི་བློ་ལས་རུང་དུ་གྱུར་པ་ན། གནས་དབེན་པར་ཤ་ཆང་སོགས་ཀྱི་བཟའ་བཏུང་འབྱོར་བར་བྱས་ནས་རིག་མ་དང་ལྷན་ཅིག་དབབ་བཟློག་སོགས་བྱ་བ་ཁོ་ན་ལ་རྩེ་གཅིག་ཏུ་དྲིལ་བས་ཐབས་ཤེས་ཀྱི་ཚོགས་སོག་པར་བྱེད་པ་ཡིན་ཏེ། སྒྱུ་དྲ་ལས།
དེ་བཞིན་གཤེགས་པའི་གསུང་ལམ་ལ། །
སྔགས་རིག་རྣམ་རྟོག་མ་བྱེད་ཅིག །
དབང་པོ་གཉིས་ནི་མཉམ་སྦྱོར་ཏེ། །
ལུས་དང་ངག་དང་སེམས་བསྡུས་ནས། །
རྣལ་འབྱོར་ལྡན་པ་ཚེ་འདི་ལ། །
ཡེ་ཤེས་རྫོགས་པ་ཉིད་དུ་འགྱུར། །
ཞེས་འབྱུང་བ་ཡིན་ཏེ། སྤྱོད་པ་འདི་ལ་ཐེ་ཚོམ་མི་ཟ་བར་སྤྲོ་བ་ཆེན་པོས་རོལ་མཚོ་ལ་ངང་པས་བསྟེན་པ་ལྟར་འཇུག་པར་བྱའོ། །
གསུམ་པ་ལས་སྨིན་པ་མགོན་པོ་ཀུན་ཏུ་སྤྱོད་པ་ནི།
མ་དད་པ་དད་པར་བྱ་བའི་ཆེད་ཀྱི་སྣང་བ་ཟིལ་གྱིས་གནོན་པར་ནུས་པ་ན་སྐྱེ་བོ་ཐམས་ཅད་ཀྱི་དབུས་སུ་གཅེར་བུར་བག་ཚ་བ་མེད་པར་གཟའ་གཏད་དང་བྲལ་བར་སྦྱོར་གྲོལ་ལ་སོགས་པ་ཅི་ཡང་བྱེད་པ་སྟེ། རྒྱུད་ལས།
འདི་ནི་མི་བྱ་ཅི་ཡང་མེད། །
མི་སྨྲ་བ་ནི་ཅུང་ཟད་མེད། །
མགོར་སྐྱེས་གྱེན་སྒྲེང་རས་དང་བྲལ། །
ཐལ་བ་བྱུགས་ནས་ཐོད་པས་བརྒྱན། །
དྲག་ཏུ་རྒྱུག་ཅིང་གྲོང་ཁྱེར་རྒྱུག །
དགེ་སློང་སོགས་ལ་ཕྱག་མི་བྱ། །ཞེས་འབྱང་ངོ༌། །
བཞི་པ་ཤིན་ཏུ་སྨིན་པས་མཉམ་བཞག་ཆེན་པོའི་སྤྱོད་པ་ནི།
དེ་ལྟར་བསྟན་པ་དབང་དུ་ཐོབ་པ་ཞིག་གི་མི་དགེ་བ་དང་ལུང་མ་བསྟན་གྱི་བྱ་བ་ཐམས་ཅད་ཀྱང་རྡོ་རྗེ་འཆང་སྤྱོད་པར་འགྱུར་བ་ལས། གཞན་སྔགས་ཀྱི་སྤྱོད་པ་བྱ་བ་ཞིག་བྱ་དགོས་པར་མ་ཡིན་པར། རང་གཞན་གྱི་དོན་ལྷུན་གྲུབ་ཏུ་འབྱུང་བའི་སྤྱོད་པ་སྟེ། ཇི་སྐད་དུ།
བྱ་དང་བྱེད་སྤྱོད་རྩོལ་ལས་འདས། །
འདོད་ཆགས་ལ་སོགས་མི་སྤོང་སྟེ། །
གཞན་གྱི་སངས་རྒྱས་སྒྲུབ་མི་བྱེད། །
ཡོད་མེད་རྟག་ཆད་མཐའ་ལས་འདས། །
དམ་ཚིག་སྡོམ་པ་དཀྱིལ་འཁོར་མེད། །
བསྒོམ་བྱ་སྒོམ་བྱེད་སྒོམ་པ་མེད། །
རྒྱུ་འབྲས་ལམ་ལ་སོགས་པ་སྤོངས། །
བདུད་དང་དངོས་གྲུབ་གཉིས་སུ་མེད། །
རང་གི་ཤེས་བརྗོད་ཡུལ་ལས་འདས། །
ཞེས་འབྱུང་ངོ༌། །སྤྱོད་པའི་རིམ་པ་འདི་དག་ལ་དུས་ནམ་གྱི་ཚེ་བསླབ་པར་བྱ་ཞེ་ན། རང་གི་རྡོ་རྗེ་སློབ་དཔོན་གྱི་བཀའི་གནང་བ་དང་རྗེས་སུ་མཐུན་པར་རིམ་བཞིན་བསླབ་ལ། སྤྱོད་པ་གསུམ་པ་ལ་སོགས་པ་ནི། རང་གི་ལུས་སྲོག་ལ་བར་ཆད་དུ་མི་འགྱུར་བ་དང༌། གཞན་དོན་རླབས་ཆེན་དུ་འགྱུར་བ་དང༌། སྔགས་ཀྱི་མཐུ་བསྟན་པའི་མི་སྣང་བ་དང་དགུག་པའི་ནུས་པ་ཐོབ་པའི་ཚེ་ན་སྤྱོད་ཀྱི། གཞན་དུ་དམ་ཚིག་ཉམས་པའི་ཉེས་པར་འགྱུར་རོ། །འདི་ལྟའི་སྤྱོད་པ་སྔགས་ཀྱི་སྤྱོད་མཆོག་ཏུ་ཇི་ལྟར་འགྱུར་བ་ནི་རྒྱུའི་ཐེག་པ་ཕྱིན་དུ་མེད་པའི་ཤེས་རབ་ཁྱད་པར་ཅན་དང་ཐབས་ཁྱད་པར་ཅན་ཏེ། ཤེས་རབ་སྟོབས་སུ་གྱུར་པས་ཐབས་བོགས་དབྱུང་བས་ཐབས་ནུས་པ་ཆེ་ལ། ཐབས་སྟོབས་སུ་གྱུར་པས་ཤེས་རབ་བོགས་དབྱུང་བས་ཤེས་རབ་ནུས་པ་ཆེ་ལ། དེ་ལྟར་མཉམ་དུ་སྦྱོར་བའི་སྤྱོད་པ་ནི་མ་གི་ཉན་ཐོས་ནས་རྣལ་འབྱོར་རྒྱུད་ཕྱིན་གྱི་ཐེག་པར་མེད་པས་སྤྱོད་པ་མཆོག་ཏུ་བསྔགས་པ་ཡིན་ཏེ། ཐེག་པ་གཞན་དུ་རྫོགས་པའི་སངས་རྒྱས་ཐོབ་པའི་བར་ཆད་དུ་གསུངས་པའི་སྤྱོད་པ་ཐམས་ཅད་འདིར་རྫོགས་སངས་ཐོབ་པའི་སྤྱོད་པ་བླ་ན་མེད་པར་འགྱུར་བའི་ཕྱིར། 
བཞི་པ་དུས་ཀྱི་འཁོར་ལོ་ལས་འབྱུང་བའི་སྤྱོད་པ་ལ།
འཇིག་རྟེན་པའི་བུམ་དབང་ནས་འཇིག་རྟེན་པའི་བཞི་པའི་དབང་དོན་གྱི་དམ་ཚིག་བསྐྱང་བའི་ཆེད་དམ། འདས་པའི་དབང་བཞིའི་དམ་ཚིག་བསྐྱང་བའི་ཆེད་དུ་སྤྱད་པའོ། །དང་པོར་གསང་སྤྱོད་དང༌། བར་དུ་ཨ་བ་དྷཱུ་ཏིའི་སྤྱོད་པ་དང༌། ཐ་མས་ཕྱོགས་ལས་རྣམ་རྒྱལ་གྱི་སྤྱོད་པ་དང༌། སྔ་མ་གཉིས་བསྐྱེད་རིམ་གྱི་རྣལ་འབྱོར་གྱི་སྒོ་ནས་ཀྱང་སྤྱོད་དུ་བཏུབ་ལ། ཕྱི་མ་ནི་རྫོགས་རིམ་གྱི་རྣལ་འབྱོར་གཙོ་ཆེ་བས་སྤྱད་པར་བྱ་བ་སྟེ། དེའི་གསང་སྤྱོད་ནི་ཀྱེ་རྡོར་ལས།
ཟླ་བ་གཅིག་ཏུ་གསང་ལ་སྤྱོད། །
ཇི་སྲིད་ཕྱག་རྒྱ་མ་རྙེད་པ། །
ཞེས་འབྱུང་བ་ལྟར། དཔལ་ལྡན་རྒྱུད་དུ། ཕྱག་རྒྱ་བསྟེན་པར་གསུངས་པ་ནི་མི་འགྱུར་བའི་བདེ་བས་སྒོམ་པའི་དོན་ཏེ་ཉིན་མཚན་དུས་སུ་ཆགས་པ་ཟིལ་གྱི་གནོན་ཏེ་ཁུ་བ་ཟད་པའི་དོན་ནི་བུད་མེད་ལ་རོལ་བ་མིན་པ་ཉིད། །གསུང་གི་རྡོ་རྗེ་མཆོད་ཆང་གི་བཏུང་བ་ནི་ཟུང་ཟད་ཁ་ཚིམ་པར་བྱ་བ་པའི་དོན་དེ་ངེས་པར་སྔགས་པ་རྣམས་ལ་མྱོས་བྱེད་ཀྱི་བཏུང་བ་ཆང་གི་བརྡུང་པ་བུམ་པ་འགེངས་པ་ལྟར་སྤྱད་པ་གསུངས་པ་མིན་པ་ཉིད། ཁ་ཟས་ཐམས་ཅད་བདེ་བའི་ལུས་ལ་བརྟས་པའི་དོན་ཏེ་རོ་ལ་ཆགས་པས་འགྲངས་ཆེས་ནས་ཉིན་ཞག་སོ་སོའི་དུས་སུ་མ་ཞུའི་ནད་བསྐྱེད་པའི་རྒྱུར་ཡང་བཟའ་བར་མ་གསུངས་སོ། །ཡན་ལག་བརྒྱད་པར།
ལྟོ་བའི་ཆ་གཅིག་ཟས་ཀྱི་སྟེ། །
ཆ་གཉིས་པ་ནི་སྐོམ་གྱིས་སོ། །
རླུང་ལ་སོགས་པའི་གནས་སུ་ནི། །
ཆ་བཞི་པ་ནི་ཡང་དག་བཤད། །
ཞེས་གསུངས་སོ། །དཔལ་ལྡན་དུས་ཀྱི་འཁོར་ལོའི་སྤྱོད་པ་དང་དངོས་གྲུབ་རྒྱུར་ཏེ་མཚན་མོ་དུར་ཁྲོད་འཁྱམས་པ་དག་ཀྱང་ལུང་མ་བསྟན་གྱི་བྱ་བ་རྩེད་མོའི་དོན་མ་ཡིན། ཞེས་གསུངས་པས། དུར་ཁྲོད་སོགས་གནས་དབེན་པར། ཉིན་མོ་སྐྱེ་བོ་རྒྱུ་ན། མཚན་མོ་དེར་སྤྱོད་པ་སྤྱད་པ་སྤྱད་ནས་ཉིན་མོ་རང་གི་ཁྱིམ་དུ་འདུག་ལ། སྐྱེ་བོ་རྣམས་ཀྱི་ནང་དུ་ནི་རང་གི་རྟོགས་པ་བརྟན་པའི་ཆེད་དུ་མུ་སྟེགས་དང་ཀླ་ཀློ་དང་སྨྱོན་པ་དང་ཁྱིམ་པ་དང་རབ་བྱུང་སོགས་སྣ་ཚོགས་པའི་སྤྱོད་པས་རྣལ་འབྱོར་སྦྱངས་ནས་རྐྱེན་ངན་དངོས་གྲུབ་ཏུ་ལེན་པར་བྱ་བ་ལ་གེགས་ཀྱི་ཕྱིར་མི་འགྲོ་བའི་ཆེད་དུ་རྣལ་འབྱོར་སྦེད་པར་བྱེད་དོ། །
ཨ་བ་དྷཱུ་ཏིའི་སྤྱོད་པ་ནི། གསང་སྤྱོད་ཀྱི་སྟོབས་ཀྱིས་མངོན་ཤེས་དང་རྫུ་འཕྲུལ་ཐོབ་པ་ན་བརྡ་དང་བརྡའི་ལན་ཐོགས་པ་མེད་པར་ཤེས་པ་ན་རང་གི་རྣལ་འབྱོར་དེ་སྤྱོད་ལམ་ལ་བྱིན་གྱིས་བརླབས་པར་ནུས་པ་ན་གནས་དང་ཉེ་གནས་སོགས་སུ་རྣལ་འབྱོར་མ་རྣམས་དང་ལྷན་ཅིག་བདེ་བའི་དགེ་ཚོགས་སྤེལ་བས་རྒྱུ་བ་སྟེ། རྣལ་འབྱོར་མ་ཡང་ལུང་སྟོན་པ་དང་དབུགས་དབྱུང་བར་ནུས་པ་མཆོག་གམ། རང་གི་དབང་སྡོམ་བྱིན་པའི་དམ་ཚིག་ཅན་ནམ། འདོད་ཡོན་ལ་རྩེན་པའི་ཆེད་དང༌། ལྷ་སོགས་མཆོད་པའི་དོན་གནོད་སྦྱིན་མོ་སོགས་བཀུག་ནས་ལྷན་ཅིག་སྤྱོད་པར་བྱེད་དོ། ། 
ཕྱོགས་ལས་རྣམ་རྒྱལ་གྱི་སྤྱོད་པ་ལ། སྤྲོས་བཅས། སྤྲོས་མེད། ཤིན་ཏུ་སྤྲོས་མེད་གསུམ་ལས། དང་པོ་ནི། ཟླ་གཅིག་གམ། ཟླ་དྲུག་ལ་སོགས་པར་ནུས་པ་དང་ལྡན་པའི་རིགས་སོ་བདུན་གྱི་གྲངས་དང་མཐུན་པའི་རྣལ་འབྱོར་ཕོ་མོ་གླུ་གར་ལ་སོགས་པའི་བྱ་བ་མང་པོས་ཉིན་མཚན་དུས་མ་ཆད་པར་ཚོགས་ཀྱི་འཁོར་ལོའི་སྤྱོད་པའོ། །གཉིས་པ་ནི། རྣལ་འབྱོར་པ་དེ་ལྷན་ཅིག་སྤྱོད་མ་སྣ་ཚོགས་ཡུམ་དང༌། རྗེས་སུ་སྤྱོད་མ་དུ་བ་མ་སོགས་བརྒྱད་དམ། བཅུ་ཙམ་དང་ལྷན་ཅིག་གླུ་གར་སོགས་ཧ་ཅང་སྤྲོས་པ་མིན་པས་ཟླ་བ་དྲུག་ལ་སོགས་པར་ཉིན་མཚན་དུ་སྤྱོད་པའོ། །གསུམ་པ་ནི། བཟའ་ཉལ་འགྲོ་བ་སྟེ་བྷུ་སུ་ཀུའི་སྤྱོད་པ་སྟེ། འདི་ལའང་བསྐྱེད་རིམ་དང་རྗེས་སུ་འབྲེལ་བའི་ཕལ་པ་དང་རྫོགས་རིམ་དང་འབྲེལ་བའི་མཆོག་ལས། དང་པོ་ནི། ཡིད་ཀྱི་བརྟགས་པའི་ལྷ་མོ་ལ་རེག་མཐོང་གི་མཚན་མས་ཡེ་ཤེས་ཀྱི་ཕྱག་རྒྱའི་ལང་ཚོ་ཡོངས་སུ་རྫོགས་པ་ན། དེ་ཉིད་ལ་རོལ་བའི་སྤྱོད་པས་འོག་མིན་གྱི་བར་གྱི་དངོས་གྲུབ་དུས་ཐུང་ངུར་འགྲུབ་ལ། གཉིས་པ་ནི། ཕྱག་རྒྱ་ཆེན་མོ་ལ་འོད་གསལ་གྱི་ཕྱག་རྒྱའི་ལང་ཚོ་ཡོངས་སུ་རྫོགས་པ་ན། དེ་ཉིད་ལ་སྙོམས་པར་འཇུག་གི་སྤྱོད་པ་སྟེ། འཛིན་པ་གྲུབ་ནས་སྒྱུ་ལུས་ཀྱི་ཆེད་དང༌། སྒྱུ་ལུས་ནས་འོད་གསལ་དང་སློབ་མི་སློབ་ཀྱི་ཆེད་དུ་ལོ་གསུམ་ཕྱོགས་གསུམ་གྱི་སྤྱོད་པའོ། །
དེ་ཡང་སྤྲོས་བཅས་ཚོགས་ཀྱི་འཁོར་ལོ་དེ་ལའང༌། རྗེས་མཐུན་པ་དང༌། དངོས་དང༌། རབ་ཏུ་གྱུར་པ་ལས་རིམ་པ་བཞིན་གནས་དང༌། དེར་འཇུག་པའི་རྣལ་འབྱོར་པ་ནི། དབེན་ཞིང་བུག་པ་མེད་པའི་ཁྱིམ་དང༌། དུར་ཁྲོད་དང༌། ཚོགས་ཁང་རིམ་པ་གསུམ་པ་དང༌། བསྐྱེད་རིམ་ལས་སུ་རུང་ནས་རྫོགས་རིམ་གྱི་སྐལ་ཅན་དང༌། རྣལ་འབྱོར་གྱི་གནས་སྐབས་ཐོབ་པ་དང༌། རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མའི་དབང་དུ་བྱས་སོ། །དེ་ཡང་ཕོ་མོ་གྲངས་མཚུངས་སུ་འདུ་བ་ནི་ཚོགས་ཀྱི་འཁོར་ལོ། རྣལ་འབྱོར་པ་ཤ་སྟག་ལས་ཆང་ལ་ལོངས་སྤྱོད་པའི་དོན་དུ་རྣལ་འབྱོར་མ་གཅིག་གཙོ་བོའི་གཡོན་དུ་གནས་ན་དཔའ་བོའི་སྟོན་མོ། རྣལ་འབྱོར་མ་ཤ་སྟག་ལས། གཙོ་མོའི་གཡས་སུ་རྣལ་འབྱོར་པ་གཅིག་ཤ་ལ་ལོངས་སྤྱོད་པའི་དོན་དུ་གནས་པ་དཔའ་བོ་དཔའ་མོའི་སྟོན་མོའོ། །ཡིད་ངོར་ལྷ་མོ་བསྟེན་པ་ཙམ་གྱིས་རིགས་སོ་བདུན་གྱི་ཕོ་མོ་གྲངས་ཚད་དམ་ཚིག་གི་རྫས་ལ་ལོངས་སྤྱོད་ཅིང༌། གླུ་གར་སོགས་དམ་པ་མཉེས་པར་བྱེད་པའང་ཚོགས་ཀྱི་འཁོར་ལོ་རྗེས་སུ་མཐུན་པའོ། །ཚོགས་ཀྱི་འཁོར་ལོའི་རྡོ་རྗེ་སློབ་དཔོན་ནི། རབ་ལ་དགེ་སློང་མཆོག་དང༌། འབྲིང་དགེ་ཚུལ་དང༌། ཁྱིམ་ན་གནས་པ་ཐ་མར་གསུངས་སོ། །
དེ་ལྟར་འདུས་པའི་ཚོགས་ཀྱི་དཀྱིལ་འཁོར་པའི་བྱ་བ་ལའང་ཐུན་མོང་བ་དང་ཁྱད་པར་བ་ལས། དང་པོ་ནི། འདུས་པའི་ཁང་པའི་དབུས་སུ་རྡུལ་ཚོན་ནམ་བ་བྱུང་གི་མཎྜལ་བྱས་ནས་སྒོ་དྲུང་གི་ཁྲོ་བོ་སོགས་དང་བཅས་ཏེ། བརྡ་དང་བརྡའི་ལན་གྱིས་སློབ་དཔོན་ལ་ཕྱག་འཚལ་བ་སོགས་ནས་ལས་བྱེད་པས་ལྷའི་རྣལ་འབྱོར་ལ་གནས་པར་གསོལ་བ་བཏབ་ནས་ལྷའི་རྣལ་འབྱོར་གྱི་འདོད་པའི་ཡོན་ཏན་ཐམས་ཅད་ལ་རྗེས་སུ་རོལ་ནས་ཐ་མལ་གྱི་རྣམ་རྟོག་དེར་སྣང་ཞེན་འཛིན་དང་བཅས་པ་སྦྱོང་བར་བྱེད་ལ། ལྷག་པར་གོང་དུ་བཤད་པའི་འཇིག་རྟེན་ལས་འདས་པའི་རྡོ་རྗེ་སློབ་དཔོན་གོང་མ་བདག་པོ་ཆེན་པོའི་དབང་བསྐུར་བ་ཡང་འདིར་སྦྱིན་པར་བྱ་ལ། དེ་ཡང་འཇིག་རྟེན་ལས་འདས་པའི་དབང་བཞི་ལོངས་སྤྱད་བྱའི་རིག་མ་ནི་ཕྱག་རྒྱ་ཆེན་མོའི་རིག་མ་ཡིན་པས། ཕྱག་རྒྱ་ཆེན་མོའི་རིག་མ་ལ་བསྟེན་ནས་དབང་མི་བསྐུར་བར་ལས་རྒྱ་ལ་བསྟེན་ནས་དབང་བསྐུར་བ་ཅི་ཞེ་ན། དེ་ལ་བདག་གི་རྗེ་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་སྔ་ནས། འདི་ལྟའི་དུས་སུ་ཕྱག་རྒྱ་ཆེན་མོའི་རིག་མ་དེའི་ཉེ་རྒྱུ་ནི་རྒྱུ་དུས་ཀྱི་ཕྱག་རྒྱ་ཆེན་མོའི་ཡེ་ཤེས་ཀྱི་ཁམས་དྲུག་པ་ཅན་གྱི་དུ་བ་མ་སོགས་བཅུ་ལམ་ཡན་ལག་དྲུག་གིས་སད་པར་བྱེད་པ་ཡིན་མོད་ཀྱང་ཉེ་རྒྱུ་དེ་ཉིད་ཀྱི་རང་འབྲས་བསྐྱེད་པའི་ལྷན་ཅིག་བྱེད་རྒྱུ་ནི་ལྷ་མོ་དུ་བ་མ་སོགས་བཅུ་མཚོན་བྱེད་ལས་ཀྱི་ཕྱག་རྒྱ་མ་བཅུ་ལ་བསྟེན་ནས་ངེས་པར་དབང་བསྐུར་བ་ནི་རྨད་དུ་བྱུང་བའི་སྔགས་ཀྱི་རྟེན་འབྲེལ་གྱི་ཆོས་ཉིད་དུ་གྲུབ་པས་ལས་རྒྱའི་རིག་མ་བཅུ་སོགས་ཀྱི་བདེ་མྱོང་ལ་མ་བསྟེན་པར་འཇིག་རྟེན་ལས་འདས་པའི་དབང་བཞི་མེད་ན་མི་འབྱུང་བའི་འབྲེལ་པར་གནས་སོ་ཞེས་བཀའ་སྩལ་བ་ནི་ཆེས་ཟབ་པའི་གསང་བ་ཆེན་པོར་གྱུར་པས། ཆོས་སྐྱོང་བའི་སྲུང་མ་རྣམས་ཤིན་ཏུ་སྦ་བར་མཛོད་ཅིག །
གཉིས་པ་ཁྱད་པར་བ་ནི།
བདེ་མཆོག་སྟོད་འགྲེལ་ལས། བདེ་མཆོག་གི་དཀྱིལ་འཁོར་དང་མཐུན་པའི་རིགས་སོ་དྲུག་གི་དོན་དང་རྣལ་འབྱོར་ཕོ་མོའི་གྲལ་རིམ་སོགས་ཀྱི་ལོངས་སྤྱོད་པར་བྱ་བ་ལྟར་སྤྱོད་དགོས་པར་གསུངས་པ་ཡིན་ཏེ། དཔེར་ན། བདེ་མཆོག་འཁོར་ལོ་ལ། དབུས་སུ་མི་ལྤགས། ཕྱོགས་བཞིར་ཁྱི་རྟ་བ་ལང་གླང་པོའི་པགས་པ་བཏིང་ཞིང༌། མཚམས་བཞིར་དེ་བཞིན་གཤེགས་པ་བཞིའི་རང་བཞིན་གཅི་བཤང་ཁྲག་རྐང་གི་བུམ་པ་དང་ཐོད་པ། ཐུགས་འཁོར་གྱི་ཕྱོགས་མཚམས་བརྒྱད་དུ་ལུག་ལྤགས་ཀྱི་སྟན་སོགས་དང༌། དེ་མཐུན་སྡེར་ཉ་ཕྱིས་ལ་སོགས་པའི་སྐྱོགས་ཏེ་འཁོར་ལོ་གཞན་རྣམས་ལའང་དེ་ལྟར་ཤེས་པར་བྱ་ཞིང༌། མདོར་ན་ཀོ་ལྤགས་མཁན་ལ་སོགས་ཀྱི་རིགས་སོ་དྲུག་དང༌། རང་གི་ཆུང་མ་ལ་སོགས་གཉེན་འདུན་གྱིས་ཕྱེ་བའི་སོ་དྲུག་གོ །དེའི་ཐབས་ཀྱི་ཕྱེ་བས་བདུན་ཅུ་རྩ་གཉིས་དང༌། ཁྱབ་བྱེད་གཉིས་ཏེ་དོན་བཞི་ལོངས་སྤྱད་བྱའི་ཤ་ལའང་མཁའ་སྤྱོད་ཀྱི་སྲོག་ཆགས་སོ་དྲུག །ཆུ་སྤྱོད་ཀྱི་སོ་དྲུག་དང༌། ནང་གི་བདུད་རྩི་སོ་དྲུག་ལ་སོགས་པ་སྟེ། སྤྲོས་བཅས་ཀྱི་སྤྱོད་པ་ལ་ནི་ཕྱིའི་རིག་མ་སོ་དྲུག་སོགས་དང་འབྲེལ་བའི་འདོད་ཡོན་ལ་སྤྱད་དགོས་ལ། སྤྲོས་མེད་ཀྱི་སྤྱོད་པ་ལ་ནི། ནང་རྡོ་རྗེའི་ལུས་ཀྱི་སོ་དྲུག་སོགས་དང་འབྲེལ་བའི་འདོད་ཡོན་ལ་ལོངས་སྤྱོད་པ་ཡིན་ལ། ཤིན་ཏུ་སྤྲོས་མེད་ཀྱི་སྤྱོད་པ་ལ་ནི། གཞན་མཆོག་ཕྱག་རྒྱ་ཆེན་མོའི་རིགས་སོ་དྲུག་དང་འབྲེལ་བའི་འདོད་ཡོན་ལ་ལོངས་སྤྱོད་པ་ཡིན་པས། འདོད་ཡོན་སྔ་མ་སྔ་མ་ལ་ལྟོས་ནས་ཕྱི་མ་བཟང་བ་དང་གྱ་ནོམ་པར་ཤེས་པར་བྱའོ། །
བཞི་པ་བགྲོད་པར་བྱ་བ་ས་ལམ་གྱི་རྣམ་བཞག་ནི།
གོང་དུ་རྒྱུ་འབྲས་ཀྱི་ཐེག་པ་སོ་སོ་ནས་སྦྱོར་ཚུལ་གྱི་སྐབས་སུ་རྒྱས་པར་བཤད་ཟིན་ཏོ། །
ལྔ་པ་དེ་རྣམས་བརྗོད་བྱར་གྱུར་པའི་རྗོད་བྱེད་རྒྱུད་ཀྱི་རྣམ་བཞག་ནི།
ཕ་རྒྱུད་དང༌། མ་རྒྱུད། གཉིས་མེད་རྒྱུད་ལས། དང་པོ་ལ། འདུས་པ། ཕྱག་རྡོར། འཇམ་དཔལ། རྣམ་སྣང༌། གཤེད་སྐོར། རལ་གཅིག །ཟླ་གསང་ཐིག་ལེའི་རྒྱུད་ལས་དང་པོ་ནི། འདུས་པ་རྩ་རྒྱུད། རྒྱུད་ཕྱི་མ། དགོངས་པ་ལུང་སྟོན། བཤད་རྒྱུད་རྡོ་རྗེ་ཕྲེང་བ། ལྷ་མོ་བཞིས་ཞུས། གཉིས་མེད་རྣམ་རྒྱལ་རྒྱུད་མཉམ་པ་ཉིད་རྣམ་པར་རྒྱལ་བ་རྡོ་རྗེ་སྙིང་པོ་རྒྱན་གྱི་རྒྱུད་སོགས་སོ། །གཉིས་པ་ནི། ལག་ན་རྡོ་རྗེ་གོས་སྔོན་ཅན་དྲག་པོ་རྣམ་གསུམ་འཇོམས་པའི་རྒྱུད། དེའི་བཤད་རྒྱུད་དྲག་པོ་གསུམ་འདུལ། ཕྱག་རྡོར་གོས་སྔོན་ཅན་གྱི་རྒྱུད་ལ། རྡོ་རྗེ་བེ་ཅོན་གྱི་རྒྱུད། རྡོ་རྗེ་གདེངས་པའི་རྒྱུད། རྡོ་རྗེ་གཏུམ་པོ་སྐུ་གསུང་ཐུགས་གསང་བའི་རྒྱུད། དེའི་རྒྱུད་ཕྱི་མ། ཕྱི་མའི་ཕྱི་མ། ཕྱག་ན་རྡོ་རྗེ་མེ་ལྕེའི་རྒྱུད། མེ་ལྕེ་དབབ་པའི་རྒྱུད། གསང་བ་བསྟན་པ་དང༌། གསང་བ་མངོན་བསྟན་གྱི་རྒྱུད། རྡོ་རྗེ་བདེ་ཁྲོས་ཀྱི་རྒྱུད་སོགས་སོ། །གསུམ་པ་ནི། འཇམ་དཔལ་མཚན་བརྗོད་ལ་སོགས་པའོ། །བཞི་པ་ནི། རྣམ་སྣང་སྒྱུ་དྲ་ལ་སོགས་པའོ། །ལྔ་པ་ནི། གཤེད་ནག་པོའི་རྒྱུད་འཇིགས་བྱེད་རྟོག་བདུན། རྟོག་གསུམ། གཏམ་རྒྱུད། དགྲ་ནག་གི་རྒྱུད། གཤེད་དམར་གྱི་རྒྱུད་ལ་སོགས་པའོ། །དྲུག་པ་ནི། རལ་གཅིག་མའི་རྒྱུད། བདུན་པ་ནི་ཟླ་གསང་ཐིག་ལེའི་རྒྱུད་དོ། །
གཉིས་པ་མ་རྒྱུད་ལ།
བདེ་མཆོག །ཀྱཻ་རྡོར། སངས་རྒྱས་ཐོད་པ། སྒྱུ་འཕྲུལ་ཆེན་མོ་ར་ལི་གཉིས། གདན་བཞི། རྡོ་རྗེ་བདུད་རྩི། པདྨ་འབར་བ། ཀུ་རུ་ཀུལླེ། སྒྲོལ་མ། ནག་པོ་ཆེན་པོའི་རྒྱུད་རྣམས་ལས་དང་པོ་ནི། བདེ་མཆོག་གི་རྩ་རྒྱུད། བསྡུས་རྒྱུད་ལེའུ་ང་གཅིག་པ། བཤད་རྒྱུད་ངེས་བརྗོད་བླ་མ། ཧེ་རུ་ཀ་མངོན་བྱུང་གི་རྒྱུད། རྣལ་འབྱོར་མ་ཀུན་སྤྱོད་ཀྱི་རྒྱུད། སྡོམ་པ་འབྱུང་བའི་རྒྱུད། རྣལ་འབྱོར་བཞི་ཁ་སྦྱོར། ཕག་མོ་མངོན་པར་བྱང་ཆུབ་པའི། སྒྱུ་འཕྲུལ་དྲ་བ་ཆེན་མོ། ཡང་དག་སྦྱོར་བའི། གསང་བ་རྡོ་རྗེའི། གསང་བ་སྤྱོད་པའི། གསང་བ་བསམ་གྱིས་མི་ཁྱབ་པའི། ནམ་མཁའ་དང་མཉམ་པའི། ནམ་མཁའ་ཆེ་བའི། སྐུ་གསུང་ཐུགས་ཀྱི། རིན་ཆེན་ཕྲེང་བའི། དམ་ཚིག་ཆེན་པོའི། སྟོབས་པོ་ཆེའི། ཡེ་ཤེས་གསང་བའི། ཡེ་ཤེས་ཕྲེང་བ། ཡེ་ཤེས་འབར་བ། ཟླ་ཕྲེང༌། རིན་ཆེན་འབར་བ། ཉི་མའི་འཁོར་ལོ། ཡེ་ཤེས་རྒྱལ་པོ། མཁའ་འགྲོ་གསང་བ། གསང་བ་བདུད་རྩི། དུར་ཁྲོད་རྒྱན། རྡོ་རྗེ་རྒྱལ་པོ། ཡེ་ཤེས་བསམ་པ། དཔལ་ཆགས་པའི། མཁའ་འགྲོ་སྡོམ་པ། རྡོ་རྗེ་མཁའ་འགྲོ་གསང་བ། རྡོ་རྗེ་འཇིགས་བྱེད། རྣམ་པར་འཇོམས་པ། སྟོབས་ཆེན་ཡེ་ཤེས་རྒྱལ་པོ། རྡོ་རྗེ་མཁའ་འགྲོ །དྲ་བ་སྡོམ་པ་དེ་བཞིན་གཤེགས་པ་ཐམས་ཅད་ཀྱི་སྙིང་པོ། དུར་ཁྲོད་རྒྱན་རྨད་བྱུང༌། རྙོག་མེད་ནམ་མཁའ་དང་མཉམ་པ། མགོན་པོ་གསང་བ། དངོས་གྲུབ་འབྱུང་བའི་རྒྱུད་ལ་སོགས་པའོ། །གཉིས་པ་ལ། རྩ་རྒྱུད་བརྟག་པ་གཉིས་པ། རྡོ་རྗེ་གུར། སམ་ཊི། ཕྱག་ཆེན་ཐིག་ལེ། ཡེ་ཤེས་སྙིང་པོ། ཡེ་ཤེས་ཐིག་ལེ། དེ་ཁོ་ན་ཉིད་སྒྲོལ་མ། གསང་མཛོད་ལ་སོགས་པའོ། །གསུམ་པ་ནི། སངས་རྒྱས་ཐོད་པ། བཞི་པ་ནི། སྒྱུ་འཕྲུལ་ཆེན་མོ། །ལྔ་པ་ནི་རི་ཥི་ཨ་ར་ལི། རྡོ་རྗེ་ཨ་ར་ལི། དྲུག་པ་ནི། གདན་བཞི། དེའི་བཤད་རྒྱུད། སྔགས་ཀྱི་འཆར་རྒྱུད། བདུན་པ་ནི། གཏུམ་ཆེན་ཁྲོ་བོའི། བརྒྱད་པ་ནི། མི་གཡོ་བའི་རྒྱུད། དེའི་གསང་བའི། དགུ་པ་ནི། ཁྲོ་རྒྱལ། ཐམས་ཅད་གསང་བ། བཅུ་པ་ནི། རྡོ་རྗེ་བདུད་རྩི་ཉུང་ངུའི་རྒྱུད། བཅུ་གཅིག་པ་ནི། པདྨ་འབར་བའི། བཅུ་གཉིས་པ་ནི། སྒྲོལ་མ་ཀུ་རུ་ཀུལླེ། བཅུ་གསུམ་པ་ནི། སྒྲོལ་མ་མངོན་བྱུང༌། སྒྲོལ་མ་བརྟན་གཟིགས། སྒྲོལ་མ་བརྟག་པ་བཅོ་བརྒྱད་པ་སོགས་སོ། །བཅུ་བཞི་པ་ནི། ནག་པོ་ཆེན་པོ། ནམ་མཁའ་དང་མཉམ་པའི་རྒྱུད། 
གསུམ་པ་ནི།
དུས་འཁོར་རྩ་རྒྱུད་ལས་དབང་མདོར་བསྟེན། བསྡུས་པའི་རྒྱུད། རྒྱུད་ཕྱི་མ་ལ་སོགས་ཏེ་རགས་པ་ཙམ་དུ་བརྗོད་པ་ནི། གསང་སྔགས་གསར་འགྱུར་གྱི་དབང་དུ་བྱས་པ་ཡིན་ལ། གསང་སྔགས་སྔ་འགྱུར་གྱི་བཀའ་གཏེར་རྒྱུད་ཀྱང་གྲངས་ཀྱིས་གཞལ་དཀའ་བར་སྣང་ངོ༌། །
གསུམ་པ། ཐ་མར་དགེ་བའི་འབྲས་རྒྱུད་ནི།
བསྟན་བཅོས་འདི་ཉིད་ཀྱི་ལམ་གྱི་རིམ་པ་ཡོངས་སུ་རྫོགས་པའི་རྗེས་ཉིད་ནས་འཆད་དོ། །འདིར་སྨྲས་པ།
དཔལ་ལྡན་རྡོ་རྗེ་འཆང་གི་ལམ་གྱིས་རིམ་པ་འཁྲུལ་པ་མེད་པ་ནི། །
གྲུབ་མཆོག་ཏཻ་ལོ་ནཱ་རོ་ལས་རྒྱུད་རྗེ་བཙུན་སྒམ་པོ་རིན་པོ་ཆེ། །
ས་སྟེང་སྙན་པས་ཁྱབ་པའི་དེའི་རིང་ལུགས་དྲང་པོ་ཀརྨ་པ། །
དེ་སྲས་སངས་རྒྱས་མཉན་པ་ཆེན་པོའི་བཀའ་ཡིས་ལེགས་པར་བཤད་བགྱིས་སོ། །ཞེས་སོ། །ཤབྷཾ།། །།
གཉིས་པ་དེ་ཉིད་ཉམས་སུ་ལེན་པ་ལ་གཉིས། སྨིན་པར་བྱེད་པ་དབང་བསྐུར་བའི་ཚུལ་དང༌། གྲོལ་བར་བྱེད་པ་ལམ་བསྒོམ་པའོ། །དང་པོ་༼སྨིན་པར་བྱེད་པ་དབང་བསྐུར་བའི་ཚུལ་༽ལ་གཉིས། དབང་ཇི་ལྟར་བསྐུར་བ་དང༌། དབང་འདི་ཉིད་ཀྱི་རྒྱུ་མཚན་བཤད་པའོ། །དང་པོ་༼དབང་ཇི་ལྟར་བསྐུར་བ་༽ནི།
བརྒྱུད་པའི་ཆོས་འདི་ཉིད་དང་འབྲེལ་བའི་དབང་བསྐུར་ནི། ཕ་རྒྱུད་གསང་བ་འདུས་པ། མ་རྒྱུད་འཁོར་ལོ་བདེ་མཆོག །གཉིས་མེད་དུས་ཀྱི་འཁོར་ལོ་ཐམས་ཅད་རོ་མཉམ་པའི་དཔའ་བོ་དང་མཁའ་འགྲོ་ཐམས་ཅད་གཅིག་ཏུ་བསྡོམས་པའི་བཅོམ་ལྡན་འདས་ཐུགས་རྗེ་ཆེན་པོ་བདེ་མཆོག་དུས་ཀྱི་འཁོར་ལོ་རྡོ་རྗེ་ཕག་མོ་དང་སྙོམས་པར་འཇུག་པའི་རང་བྱུང་ཡི་གེ་ལྔའི་དཀྱིལ་འཁོར་ཆེན་པོའི་བདག་ཉིད་སྐུ་བཞི་ངོ་སྤྲོད་དབང་བསྐུར་མཁའ་འགྲོ་ཡིད་བཞིན་ནོར་བུའི་ཁྲིད་གཞུང་ལྟར་བཀོད་པར་འདོད་ལ། དེའི་རིམ་པའང༌། རིན་པོ་ཆེ་ཀརྨ་པཀྴིའི་ཕྱག་བཞེས་བཞིན་བརྗོད་ན། འདིའི་བླ་མ་བརྒྱུད་པའི་རིམ་པ་ཁྱད་པར་བ་ཞིག་ནི། བཅོམ་ལྡན་འདས་རྡོ་རྗེ་འཆང༌། རྡོ་རྗེ་རྣལ་འབྱོར་མ། གསང་བའི་བདག་པོ། ཀླུ་སྒྲུབ། འཕགས་པ་ལྷ། བི་བ། ཨིནྡྲ་བྷཱུ་ཏི། པདྨ་འབྱུང་གནས། ལོ་ཡི་པ། ལ་བ་པ། དྲིལ་བུ་པ། ཏཻ་ལོ་པ་ནས་རིམ་བཞིན་བརྒྱུད་པ་ཡིན་ཞེས་འབྱུང་ལ། དེ་ལྟའི་དབང་བསྐུར་བའི་ཚུལ་ལ་ཡོ་བྱད་ཚོགས་པར་བྱ་བ་དང༌། དངོས་གཞི་དབང་བསྐུར་བའི་རིམ་པའོ། །དང་པོ་ནི།
དབེན་ཞིང་ཡིད་དུ་འོང་བ་བར་ཆད་དང་བྲལ་བའི་གནས་སུ་ཕྱག་རྒྱ་ལྔ། ཅང་ཏེའུ། རྡོ་རྗེ་དྲིལ་བུ། རྐང་གླིང༌། རོལ་མོ། གཏོར་མ། ཚོགས་ཀྱི་ཡོ་བྱད། ཕྱག་རྒྱ་མ་ལོ་སོ་གཉིས་མ། བཅུ་དྲུག་མ། བཅུ་གཉིས་མ། བརྒྱད་མ་སྟེ་བཞི་ངོ་ཚ་བ་དང་འཇིགས་སྐྲག་དང་བྲལ་བའི་དད་མོས་ཕུལ་དུ་བྱུང་བ་རྣམས་ཚོགས་པར་བྱས་ནས་སྲོད་དམ་ནམ་ཕྱེད་ཀྱི་དུས་བླ་མ་ལ་གསོལ་བ་གདབ་པར་བྱའོ། །
གཉིས་པ་༼དབང་འདི་ཉིད་ཀྱི་རྒྱུ་མཚན་བཤད་པ་༽ལ་བུམ་པ། གསང་བ། ཤེས་རབ་ཡེ་ཤེས། བཞི་པ་དབང་བསྐུར་བའི་ཚུལ་ལོ། །དང་པོ་༼བུམ་པ་༽ནི།
ཐུགས་རྗེ་ཆེན་པོ་རྒྱལ་བ་རྒྱ་མཚོ་བདེ་བ་ཆེན་པོ་དུས་ཀྱི་འཁོར་ལོ་ཡབ་བཀའ་ཡུམ་བཀས་རྒྱུད་ཡོངས་སུ་སྨིན་པར་བྱས་ལ། དེ་ལྟར་བྱེད་པའི་ཆོ་གའང་ད་ལྟ་ཀརྨ་བཀའ་བརྒྱུད་ལ་གྲགས་པའི་རྒྱལ་བ་རྒྱ་མཚོ་དང་རྡོ་རྗེ་རྣལ་འབྱོར་མའི་བཀའ་འདི་དག་གི་རིམ་པ་ཡིན་ལ། དབང་པོ་ཆེས་རྣོ་བའི་གང་ཟག་ཐེག་པ་གསུམ་གྱི་དགེ་རྩའི་སྟོབས་ཐོབ་པའི་རིགས་སད་ཀྱི་སྐལ་ཅན་ལ་ནི། ཚུལ་འདི་ཉིད་ཀྱི་དབང་བསྐུར་བས་ཀྱང་གྲུབ་སྟེ། དེའང་རྡོ་རྗེ་སློབ་མ་དང་སློབ་དཔོན་ཐམས་ཅད་ཐུགས་རྗེ་ཆེན་པོ་ཡབ་ཡུམ་དབྱེར་མི་ཕྱེད་པའི་ཤྲཱི་ཧེ་རུ་ཀ་ཉིད་ཀྱིས་ལྷས་ལྷ་ལ་དབང་གི་ཆེད་དུ་གསོལ་བ་འདི་ལྟར་དུ་གདབ་པར་བྱ་སྟེ།
སངས་རྒྱས་ཀུན་གྱི་སྐུ་གསུང་ཐུགས། །
བླ་མའི་རྡོར་གསུམ་གཅིག་གྱུར་ལ། །
ལུས་ངག་ཡིད་གསུམ་གུས་ཕྱག་འཚལ། །
དཔག་མེད་མཁའ་འགྲོ་རྒྱ་མཚོ་ཡི། །
སྐུ་གསུང་ཐུགས་མཆོག་བདག་ལ་སྩོལ། །
ཞེས་གསོལ་བ་གདབ། ཕྱག་རྒྱ་མ་བཞི་ལ་རྡོ་རྗེའི་རིགས་སོགས་བཞིའི་ཁ་དོག་ཅན་གྱི་སྨོས་མ་ཐག་པའི་ཕྱག་རྒྱ་ལྔའི་རྒྱན་གྱིས་བརྒྱན་ནས་ཅང་ཏེའུ་རྡོར་དྲིལ་སོགས་རོལ་མོ་ཐོགས་ཏེ་གཅེར་བུར་ཕྱུང་ཞིང་དར་གྱི་ག་ཤ་བགོས་ཏེ། དེའང་དང་པོར་རྩ་སུམ་ཅུ་སོ་གཉིས་ཀྱི་ཁམས་འབབ་པའི་ནུས་ལྡན་རིག་མ་ལོ་སོ་གཉིས་མ་སློབ་དཔོན་ལ་ཕུལ་ནས།
སངས་རྒྱས་འདུས་སྐུ་རྡོ་རྗེ་འཛིན། །
འཁོར་བའི་འདམ་ནས་འདྲེན་མཛད་པ། །
ཧེ་རུ་ཀ་དཔལ་དགོངས་སུ་གསོལ། །
མཚན་ལྡན་རིགས་བཞིའི་ཌཱ་ཀི་མ། །
དགྱེས་པའི་ཕྱིར་དུ་མཆོད་པར་འབུལ། །
རྡོ་རྗེ་པདྨ་མཉམ་སྦྱོར་བ། །
དེ་ཡི་དངོས་གྲུབ་བདག་ལ་སྩོལ། །
ཞེས་གསུམ་གྱིས་གསོལ་བ་གདབ། སློབ་དཔོན་གྱིས་ཀྱང་སློབ་མའི་ཆེད་དུ་ཕྱོགས་བཅུའི་ཧེ་རུ་ཀ་པ་ཡབ་ཡུམ་ལ་གསོལ་བ་འདི་ལྟར་དུ་གདབ་པར་བྱ་སྟེ། ཕྱོགས་བཅུའི་ཧེ་རུ་ཀ་པ་ཐམས་ཅད་བདག་ལ་དགོངས་སུ་གསོལ། ཁྱེད་ཅག་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བདག་གི་སློབ་མའི་ལུས་ངག་ཡིད་གསུམ་སྨིན་གྲོལ་དུ་མཛོད་ཅིག །བྱིན་གྱིས་རློབས་ཤིག །ཅེས་གསོལ་བ་གདབ་བོ། །དེ་ནས་སློབ་མས་ཤེས་རབ་མ་ལོ་སོ་གཉིས་མ་ལ་ཕྱག་དང་མཎྜལ་ཕུལ་ནས། ལྷ་མོ་བདག་ལ་དགོངས་སུ་གསོལ།
འཁོར་བའི་འདམ་ལས་བསྐྱབ་པའི་ཕྱིར། །
སྐུ་གསུང་ཐུགས་ཀྱི་དཀྱིལ་འཁོར་དུ། །
བདག་ཞུགས་ལྷ་ངོ་བསྟན་པར་མཛོད། །
ཅེས་གསོལ་བ་གདབ་པས། ལྷ་མོ་དེས།
བསྐལ་པ་སྔོན་ནས་ད་ལྟའི་བར། །
ཁྱོད་ནི་བསོད་ནམས་སྐལ་བར་ལྡན། །
གསང་བ་ཆེན་པོའི་དཀྱིལ་འཁོར་དུ། །
ལྷ་མོས་ཁྱོད་ནི་གཞུག་པར་བྱ། །
ཞེས་གནང་བར་བསམས་ལ། ལྷ་མོ་དེས་སློབ་མ་ལ་བདེ་བ་ཆེན་པོའི་སྙིང་རྗེས་རྗེས་སུ་ཆགས་པའི་འོད་ཟེར་གྱིས། བདག་གི་སྤྱི་བོར་ཆོས་འབྱུང་དཀར་པོའི་དབུས་སུ་རང་བྱུང་གི་ཡི་གེ་ཨ་ཨེ་ཝཾ་མ་ཡ་ལ། རྡོ་རྗེ་རྣལ་འབྱོར་མ་དཀར་མོ་དང༌། རིགས་བཞིའི་ཌཱ་ཀི་དཀར་མོ་བཞི་སྟེ་ལྔས་བསྐོར་བའི་ལྷ་མོ་རེ་རེ་ཞིང་གི་ཐུགས་ཀར་ཡང་ཨ་ཨེ་ཝཾ་མ་ཡ་སྟེ། རང་བྱུང་གི་ཡི་གེ་ལྔ་དང་ལྡན་པར་གསལ་ཞིང༌། ཡི་གེ་རེ་རེའི་མཐར་ཡང་སྲི་ཧ་རི་ནི་སས་བསྐོར་བ་གསལ་བར་སྣང་བ་མཛད་པ་བསྟན་ཏེ། འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས། ཞུགས་ནས་ལྷ་མོ་གང་གི་དངོས་གྲུབ་སྦྱིན་པར་འགྱུར་བ་བརྟག་པའི་ཆེད་དུ། མེ་ཏོག་འདོར་བ་ན་ཚིག་བཅད་འདི་ལྟས་འོད་ཟེར་དུ་གཞུག་སྟེ། གསང་བ་ཆེན་པོའི་ཕོ་བྲང་དུ།
རིག་པའི་མེ་ཏོག་འདི་དོར་བས། །
ལས་དང་སྐལ་བར་འབྲེལ་བ་ཡི། །
ལྷ་མོ་གང་ལ་འབབ་པར་ཤོག །
ཅེས་དོར་བས། ལྷ་མོ་དེས་གང་ལ་ཕོག་པའི་རིགས་དེའི་ལྷ་མོ་ལྷག་པའི་ལྷར་ངོ་སྤྲད་ནས། སླར་སློབ་མས། ལྷ་མོ་ལ་གསོལ་བ་གདབ་པར་བྱ་སྟེ། འདི་སྐད་དུ།
བདག་ནི་ཉོན་མོངས་འདམ་ནང་དུ། །
བྱིང་བ་འདྲེན་མཛད་རྣལ་འབྱོར་མས། །
བུམ་དབང་བདག་ལ་བསྐུར་དུ་གསོལ། །
སྨིན་གྲོལ་བྱིན་རླབས་སྩལ་དུ་གསོལ། །
ཞེས་དང༌། སླར་ལྷ་མོ་ལ་བོས་ནས།
རང་བྱུང་རང་ཤར་བདག་མེད་མ། །
ཁྱོད་ནི་མ་སྟེ་བདག་ནི་བུ། །
དཔག་མེད་མཁའ་འགྲོ་རྒྱ་མཚོ་ཡིས། །
བདུད་རྩིས་བདག་ནི་བསྐྱང་དུ་གསོལ། །
ཞེས་གསོལ་བ་བཏབ། དེ་ནས་ལྷ་མོས་དམ་ཚིག་བསྒྲག་པར་བྱ་བ་ནི།
དམ་ཚིག་བསྲུངས་པའི་བསོད་ནམས་ཀྱིས། །
ད་ལྟ་ཉིད་དུ་འགྲུབ་པར་བྱེད། །
བུད་མེད་མཐོང་བ་ཐམས་ཅད་ལ། །
གཡོན་ནས་ལན་གསུམ་བསྐོར་བ་གྱིས། །
གུས་པས་ཡིད་ཀྱིས་ཕྱག་བྱོས་ལ། །
ལན་གསུམ་བར་དུ་གསོལ་བཏབ་ན། །
བདག་གིས་མཁའ་འགྲོ་རྒྱ་མཚོ་ཡི། །
དངོས་གྲུབ་ད་ལྟ་ཉིད་དུ་སྦྱིན། །
ཞེས་བརྗོད། དེ་ནས་བླ་མས་སློབ་མའི་མགོ་བོའི་ཚངས་བུག་ཏུ་ཤེས་རབ་ཀྱི་ནུ་མ་འཚིར་བའི་འོ་མ་དབབ་ནས། བདེ་སྟོང་དབྱེར་མེད་ཀྱི་ཡེ་ཤེས་སྐྱེས་པ་ན། དབང་གི་དོན་མངོན་སུམ་དུ་བྱས་པ་ཇི་ལྟ་བ་དེ་ལྟར་ངོ་སྤྲད་དེ། དེ་ལྟར་སློབ་དཔོན་གྱིས་མཛད་ཀྱང་བདེ་སྟོང་གི་དབང་དོན་གྱི་ཡེ་ཤེས་མ་སྐྱེས་ན། སློབ་མས་སླར་ཡང་ལྷ་མོ་ལ་འཁྱུད་པ་དང་འོ་བྱེད་པ་དང་ནུ་མ་འཚིར་བ་སོགས་བྱས་པས་བདེ་གསལ་མི་རྟོག་པའི་བདག་ཉིད་ཀྱི་ཡེ་ཤེས་སྐྱེ་བར་འགྱུར་བ་ཡིན་པས། དེ་ཉིད་བུམ་པའི་དབང་བསྐུར་བའི་སྟོབས་ཀྱིས་ཐོབ་པའི་བུམ་པའི་དབང་དངོས་ཡིན་པར་ཤེས་སུ་གཞུག་སྟེ།
སླར་སློབ་མས།
བདག་ནི་བུད་མེད་ཐམས་ཅད་ལ། །
མཆོག་ཏུ་དད་པས་ཞབས་སྤྱིར་ལེན། །
གུས་པ་ཆེན་པོའི་བཀའ་དྲིན་དྲན། །
མཁའ་འགྲོ་རྒྱ་མཚོའི་ངོ་བོར་ནི། །
འབྲལ་བ་མེད་པའི་མཆོད་པ་བགྱི། །
ཟུང་འཇུག་འགྱུར་མེད་བྱིན་གྱིས་རློབས། །
ཞེས་དམ་ཚིག་ཁས་བླངས་ནས། སློབ་དཔོན་གྱི་དེ་ལྟར་བུམ་པའི་དབང་གིས་མོས་སྤྱོད་ཀྱི་ས་ནས་ས་བཅུ་པ་ཆོས་ཀྱི་སྤྲིན་མན་གྱི་ས་ཆེན་པོ་རྣམས་ཐོབ་པ་ལ་དབང་བས་ཕྱི་དོན་རང་བདེན་པའི་ཞིང་ཁམས་དང་དཀྱིལ་འཁོར་དང་མཆོད་རྫས་སོགས་རང་བཞིན་བདེན་གྲུབ་པར་མེད་པས་ཆོས་ཐམས་ཅད་ཕྱི་དོན་དུ་རྟོགས་པས་བརྟགས་པའི་རྟེན་འབྱུང་ཙམ་གྱི་དཀྱིལ་འཁོར་པ་ཉིད་དུ་དོན་གྱི་དབང་ཐོབ་པ་ཡིན་པས་ད་ཕྱིན་ཆད་བཀོད་པའི་རྫས་དང་བྲིས་པ་རི་མོའི་རྡུལ་ཚོན་དང་དཀྱིལ་འཁོར་ལ་སོགས་པར་ཡང་དབང་ལེན་འདོད་མི་བྱ་ཞིང་གལ་ཏེ་བྱས་ན་ཤེས་བྱ་ཐུན་མོང་བའི་རྩ་ལྟུང་དགུ་པ་དང་བཅུ་གཅིག་པ་སོགས་ཀྱིས་རེག་པར་འགྱུར་རོ། །
གཉིས་པ་གསང་བའི་དབང་ནི།
ཁམས་དཀར་ཆ་ཟླ་བའི་ཆ་ཤས་བཅུ་དྲུག་བཞུ་ནུས་པའི་རིག་མ་ལོ་བཅུ་དྲུག་མ་ཕྱག་རྒྱ་ལྔ་སོགས་སྔར་བཤད་པའི་རྒྱན་གྱིས་བརྒྱན་ཏེ། ཚོགས་ཀྱི་འཁོར་ལོ་དང་ལྷན་ཅིག་སློབ་དཔོན་ལ་ཕུལ་ཏེ། སློབ་དཔོན་ཡབ་ཡུམ་ལ་གསོལ་བ་གདབ་པ་ནི།
དཔའ་བོ་མཁའ་འགྲོ་རྒྱ་མཚོ་ཡི། །
གཙོ་བོ་ཡབ་ཡུམ་བདག་ལ་དགོངས། །
ཡེ་ཤེས་ལྔ་ཡིས་རབ་བརྒྱན་པའི། །
གསང་དབང་བཀའ་དྲིན་སྩལ་དུ་གསོལ། །
ཞེས་གསོལ་བ་བཏབ་ནས། བླ་མས་ཕྱོགས་བཅུའི་རྡོ་རྗེ་འཆང་བ་ཐམས་ཅད་ལ་ཕྱག་བྱས་ཏེ། ཕྱོགས་བཅུའི་རྡོ་རྗེ་འཆང་བ་གདན་གསུམ་གྱི་ལྷ་ཚོགས་རྣམས་ཀྱིས་བདག་གི་སློབ་མ་འདི་དག་གི་ལུས་ངག་ཡིད་གསུམ་བྱིན་གྱིས་རློབས་ལ་བདེ་བས་གང་བར་མཛད་དུ་གསོལ། ཞེས་གསོལ་བ་བཏབ། སློབ་མ་ཅུང་ཟད་ཡ་ང་ན། གདོང་དར་ལ་སོགས་པས་བཅིངས་ནས། བླ་མ་ཡབ་ཡུམ་སྙོམས་པར་ཞུགས་པས་བདེ་བ་ཆེན་པོ་འོད་གསལ་བའི་འོད་ཟེར་གྱིས། ཡབ་ཡུམ་ཉིད་ཀྱི་མགྲིན་པའི་རྩ་འདབ་བཅུ་དྲུག་གི་དབུས་སུ་རང་བྱུང་གི་ཡི་གེ་ལྔ་དང་རྩ་འདབ་བཅུ་དྲུག་ལ་ཌཱ་ཀི་མ་དམར་མོ་བཅུ་དྲུག་གིས་བསྐོར་བ་གསལ་བར་སྣང་བར་མཛད་དེ། སློབ་མ་ལ་བསྟན་ཏེ། སློབ་དཔོན་ཡབ་ཡུམ་གྱིས་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས་མེ་ཏོག་འདོར་དུ་གཞུག་སྟེ། ཡི་གེ་འགྱུར་མེད་ཕོ་བྲང་དུ།
བདུད་འཇོམས་མེ་ཏོག་འདི་དོར་བས། །
ལས་དང་སྐལ་བར་འབྲེལ་བ་ཡི། །
ལྷ་མོ་གང་ལ་འབབ་པར་ཤོག །
ཅེས་དོར་ཏེ་གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་དཔོན་ཡབ་ཡུམ་བདེ་བས་ཚིམས་པའི་སྐུ་གསུང་ཐུགས་ཀྱི་འོད་ཟེར་གྱིས་ཕྱོགས་བཅུའི་ཞིང་རབ་འབྱམས་ཀྱི་གདན་གསུམ་ཚང་བའི་རྡོ་རྗེ་འཆང་བ་རྣམས་སྤྱན་དྲངས་ནས། སླར་ཡབ་ཡུམ་གྱི་མགྲིན་པར་སོན་པ་ན་ཨེ་དམར་པོ་དང་ཝཾ་ཡིག་དཀར་པོར་གྱུར། དེ་ཉིད་ལས་བྱང་ཆུབ་སེམས་ཀྱི་བདེ་བའི་རྟེན་ཁམས་དཀར་དམར་གཉིས་རྒྱ་མཚོ་ཆེན་པོ་འབྲུབ་པ་བཞིན་དུ་འབྲུབ་སྟེ། རྩ་དབུ་མའི་རྒྱུད་དུ་བབ་པས། སྙིང་ཁ་ལྟེ་བ་གསང་བ་རྣམས་སུ་རིམ་བཞིན་བརྒྱུད་དེ། དགའ་བ་མཆོག་དགའ་ཁྱད་དགའ་ལྷན་ཅིག་སྐྱེས་དགའི་ཡེ་ཤེས་ཉམས་སུ་མྱོང་བཞིན་པས་བྱང་སེམས་རྡོར་པད་དུ་ཕབ་ནས། སློབ་མས་ལྕེས་བླངས་ནས་བྱང་ཆུབ་ཀྱི་སེམས་དེའི་འོད་ཟེར་གྱིས་སློབ་མའི་མགྲིན་པའི་རང་བྱུང་གི་ཡི་གེ་ལྔ་ཌཱ་ཀི་བཅུ་དྲུག་དང་བཅས་པ་གསལ་བར་གྱུར་པས་བླ་མ་ཡབ་ཡུམ་གྱི་བྱང་སེམས་དེས་སློབ་མའི་མགྲིན་པའི་ཡི་གེ་ཌཱ་ཀི་དང་བཅས་པ་ལ་ཞུགས་པས་ཆང་ལ་ཕབས་བཏབ་པ་ལྟ་བུའི་ནུས་པ་རྙེད་ནས་ཡི་གེ་ཌཱ་ཀི་སོགས་ཀྱི་སྒོ་གསུམ་བདེ་བ་ཆེན་པོས་ཚིམ་ནས། དེ་ལྟར་ཚིམ་པའི་བདེ་དགས་སློབ་མའི་ལུས་སེམས་ཐམས་ཅད་ཀྱི་ལྷ་ཚོགས་བདེ་གསལ་མི་རྟོག་པའི་ཡེ་ཤེས་ཀྱིས་རྒྱུད་མྱོས་ནས་སྒྲིབ་པའི་ཚོགས་ཐམས་ཅད་གསལ་ནས་རྡོ་རྗེ་སློབ་དཔོན་ཡབ་ཡུམ་དང༌། སློབ་མའི་བྷ་གའི་དཀྱིལ་འཁོར་བལྟས་མཐོང་གི་ཆོ་གས་གསང་བའི་དབང་བསྐུར་བའི་སྟོབས་ཀྱིས་ཐོབ་པའི་གསང་དབང་དངོས་ཡིན་པར་ངོ་ཤེས་སུ་གཞུག་ནས། སློབ་མས།
བདག་ནི་རྡོ་རྗེ་འཆང་ཆེན་པོས། །
ཡབ་ཡུམ་ཆགས་པའི་ཆགས་ཆེན་ལ། །
གུས་པ་ཆེན་པོས་རྗེས་ཆགས་པའི། །
ཆགས་པ་ཆེན་པོ་སྦར་དུ་གསོལ། །
ཞེས་བརྗོད་ནས། སློབ་དཔོན་གྱིས་དེ་ལྟར་གསང་བའི་དབང་གིས་བཅུ་གཅིག་ཀུན་ཏུ་འོད་ཀྱི་ས་ཆེན་པོ་ཐོབ་པ་ལ་དབང་བས། རང་གཞན་གྱི་སྣོད་བཅུད་འདི་ཡིད་དང་ངག་གི་བརྗོད་པའི་རྟོགས་པ་ལས་རང་བདེན་པས་བསྐྱེད་པ་མ་ཡིན་པར་ཡིད་དང་ངག་གི་བརྗོད་པས་བཏགས་པ་བདེན་མེད་རྒྱུ་མེད་ཙམ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། དེ་ཕྱིན་ཆད་འབྱུང་བ་རླུང་དང་སྒྲ་དང་ཡི་གེ་རང་རྒྱུད་དུ་གྲུབ་པའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌། གལ་ཏེ་བྱས་ན་རྩ་ལྟུང་བརྒྱད་པ་དང༌། བཅུ་གསུམ་པ་སོགས་ཀྱིས་རེག་པར་འགྱུར་རོ། །
གསུམ་པ་ཤེས་རབ་ཡེ་ཤེས་ཀྱི་དབང་ནི།
འཕོ་བ་བཅུ་གཉིས་ཀྱི་སྤྱོད་པའི་དཀར་དམར་གྱི་ཆ་བཞུ་བར་ནུས་པའི་རིག་མ་ལོ་བཅུ་གཉིས་སྔར་བཤད་པའི་རྒྱན་གྱིས་བརྒྱན་ཏེ། འདོད་པའི་ཡོན་ཏན་དུ་མ་དང་བཅས་ཏེ་སློབ་དཔོན་ལ་ཕུལ་ནས་གསོལ་བ་གདབ་པ་ནི།
བཅོམ་ལྡན་ཞི་བ་ཆེན་པོ་ཀྱེ། །
རྡོ་རྗེ་རྣལ་འབྱོར་ཅི་བཞེད་པ། །
མི་ཕྱེད་ཕྱག་རྒྱ་གྲུབ་པ་པོ། །
རྡོ་རྗེ་རྣལ་འབྱོར་ལས་བྱུང་བ། །
ཇི་ལྟར་ཁྱོད་ནི་བདག་ཉིད་ཆེ། །
མངའ་བདག་བདག་ལའང་དེ་ལྟར་མཛོད། །
འཁོར་བ་འདམ་གྱི་ཚོགས་ནང་དུ། །
བྱིང་བ་སྐྱབས་མེད་བདག་ལ་སྐྱོབས། །
བདེ་གཤེགས་ཉིད་ལ་མངོན་གྱུར་པའི། །
ཤེས་རབ་དབང་བསྐུར་སྩལ་དུ་གསོལ། །
ཞེས་གསོལ་བ་བཏབ་པས། སློབ་དཔོན་གྱིས་ཕྱོགས་བཅུའི་རྡོ་རྗེ་འཆང་རྣམས་ལ་སློབ་མའི་ཆེད་དུ་སྔར་བཞིན་གསོལ་བ་གདབ་པར་བྱས་ནས། སླར་སློབ་མ་ལ་སྤྲོ་བ་དྲི་བ་ནི།
དེ་ལྟ་ན་ནི་ཁྱོད་ཉིད་ཀྱིས། །
སྣ་ཚོགས་ཡུམ་གྱི་གཙོ་བོ་ལ། །
བདེ་བ་བླ་མེད་ཕུལ་བྱས་ནས། །
རང་ཉིད་དེ་ཡི་རོ་མྱོང་ཞིང༌། །
བུ་ཁྱོད་དེ་བཞིན་སྤྲོའམ་ཅི། །
ཞེས་པའི་ལན་དུ་སློབ་མས།
སྣ་ཚོགས་ཡུམ་གྱི་གཙོ་བོ་ལ། །
བདེ་བ་བླ་མེད་ཕུལ་བྱས་ཏེ། །
བདག་ཉིད་དེ་ཡི་རོ་མྱོང་ཞིང༌། །
དེ་ལྟར་མཆོད་བྱེད་ཤིན་ཏུ་སྤྲོ། །
ཞེས་ལན་བཏབ། དེ་ནས་སློབ་དཔོན་གྱིས།
རྡོ་རྗེ་སེམས་དཔའ་གཞན་ཞིག་གིས། །
དེ་སྲས་རྣམས་ལ་སྒྲོལ་བའི་སླད། །
སྣང་བ་ཞི་བའི་སྤྱད་པ་འདི། །
ཆགས་ཆེན་ཁྱོད་ཀྱིས་བླང་བར་གྱིས། །
དེ་ལྟར་བླངས་པའི་བདེ་བ་གང༌། །
ཁྱོད་ཀྱིས་རྫོགས་སངས་རྒྱས་ལ་ཕུལ། །
དཀྱིལ་འཁོར་རྣམས་ལ་མཆོད་བྱས་པས། །
ཁྱོད་ཀྱིས་དཀྱིལ་འཁོར་མཐོང་བར་འགྱུར། །
དེ་བས་ཁྱོད་ལ་དེ་རིང་འདིར། །
ཤེས་རབ་ཐབས་ལས་བྱུང་བ་ཡི། །
བདེ་སྦྱིན་བྱ་ཡི་བཟུང་བར་གྱིས། །
རྟག་ཏུ་ཟུང་ཞིག་རིགས་ཀྱི་བུ། །
ཞེས་བརྗོད་པས། སློབ་མས།
རྡོ་རྗེའི་བདེ་བ་གང་གིས་ནི། །
སངས་རྒྱས་བྱང་ཆུབ་སེམས་དཔའ་ལ། །
ཉེར་ཞི་མཆོད་པ་རྫོགས་བྱས་ཏེ། །
བདེ་བ་ཚིམ་ཚིམ་བླང་བར་འདོད། །
དེ་བླངས་པས་ན་དེར་འཁོད་པའི། །
དཀྱིལ་འཁོར་ལྷ་ཚོགས་བལྟ་ལགས་ན། །
དེ་བས་དེ་རིང་བདག་གིས་ནི། །
ཤེས་རབ་ཐབས་ལས་བྱུང་བ་ཡི། །
བདེ་བ་སྩལ་བ་བདག་གིས་བཟུང༌། །
ཞེས་གསོལ་བས། སློབ་དཔོན་གྱིས་དམ་ཚིག་འབོགས་པ་ནི།
བླ་མ་སངས་རྒྱས་ཀུན་དང་མཉམ། །
ཁྱོད་ཀྱི་ལུས་སྲོག་བཏང་ནས་ཀྱང༌། །
བླ་མའི་ཞབས་ཀྱི་པདྨར་སྤྱོད། །
འགྲོ་ཀུན་རྡོར་སེམས་ཉིད་དུ་བལྟ། །
འདི་ལས་འདས་པར་འགྱུར་པ་ན། །
རབ་ཟབ་རྡོ་རྗེ་དམྱལ་བར་འགྲོ།
སྐྱེས་པའི་ལུས་ཀྱང་མི་ཐོབ་ན། །
མཆོག་གི་ལུས་ནི་ག་ལ་ཐོབ། །
དེ་བས་ཁྱོད་ཀྱི་སྲོག་ཉིད་ལས། །
དམ་ཚིག་ཤིན་ཏུ་གཅེས་པར་གྱིས། །
ཞེས་བསྒོས་ནས། སློབ་དཔོན་གྱིས་ཕྱག་རྒྱའི་ལག་པ་གཡས་པ་ནས་བཟུང༌། སློབ་མའི་སྤྱི་བོར་བཞག་ཕྱག་རྒྱའི་ལག་པ་གཡོན་པ་སློབ་མའི་ལག་པ་གཡས་སུ་གཏད་ནས། སློབ་དཔོན་གྱིས།
དགའ་སྟེར་གནས་སྟེར་ལྷ་མོ་ནི། །
སྣ་ཚོགས་གཟུགས་ཅན་ཡིད་འོང་མ། །
ཁྱེར་ཅིག་ཁྱེར་ཅིག་སེམས་དཔའ་ཆེ། །
ཁྱེར་ལ་མཆོད་པ་རྟག་ཏུ་གྱིས། །
ཐབས་གཞན་དག་གིས་འཚང་མི་རྒྱ། །
འགྲོ་བ་གསུམ་འདི་དག་བྱེད་པ། །
དེ་བས་ཁྱོད་ཀྱིས་འདི་དང་ནི། །
ནམ་ཡང་འབྲལ་བར་མི་བྱ་སྟེ། །
འདི་ནི་སངས་རྒྱས་ཐམས་ཅད་ཀྱི། །
རིག་པའི་རྟུལ་ཞུགས་བླ་ན་མེད། །
བླུན་པོ་གང་ཞིག་འདི་སྤོང་བས། །
དེ་ལ་མཆོག་གི་དངོས་གྲུབ་མེད། །
ཅེས་པས་ཕྱག་རྒྱ་སློབ་མ་ལ་བྱིན་ཏེ། སློབ་མས་བླངས་ནས། སློབ་མ་བདེ་བ་ཆེན་པོའི་རིག་མ་ལ་རྗེས་སུ་ཆགས་པའི་དད་པ་དང་གུས་པ་ཆེན་པོ་དང་ཕྱག་རྒྱ་ཉིད་ཀྱང་སློབ་མ་ལ་སྦྱོར་བའི་ཆགས་པའི་གདུང་བ་ཆེན་པོའི་ཡེ་ཤེས་ཀྱི་འོད་ཟེར་གྱིས་ཕྱག་རྒྱའི་སྙིང་ཁར་པདྨ་འདབ་བརྒྱད་ཀྱི་དབུས་སུ་རང་བྱུང་གི་ཡི་གེ་ལྔ་ལ་ཌཱ་ཀི་མ་སྔོན་མོ་བརྒྱད་ཀྱིས་བསྐོར་བ་གསལ་བར་སྣང་བར་མཛད་དེ། སློབ་མ་ལ་བསྟན་ཏེ། སློབ་དཔོན་ཡབ་ཡུམ་གྱི་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས། མེ་ཏོག་འདོར་དུ་གཞུག་སྟེ། ཐིག་ལེ་མི་ཉམས་ཕོ་བྲང་དུ།
གདུང་བའི་མེ་ཏོག་འདི་དོར་བས། །
ལས་དང་སྐལ་བ་རོ་མཉམ་པའི། །
ལྷ་མོ་དེ་ལ་འབབ་པར་ཤོག །
ཅེས་དོར་ཏེ། གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་མས་ཕྱག་རྒྱ་མ་ལ་གསོལ་བ་གདབ་པར་བྱ་སྟེ།
མི་འགྱུར་བདེ་བའི་ཡེ་ཤེས་ཆེ། །
ལྷན་ཅིག་སྐྱེས་དགའི་རང་བཞིན་ཅན། །
རྫོགས་སངས་རྒྱས་ཀྱི་གྲོང་ཁྱེར་མཆོག །
བྷ་གའི་དཀྱིལ་འཁོར་འབྱེད་པར་འཚལ། །
ཞེས་གསོལ་ནས། ཕྱག་རྒྱ་མས།
བཤང་གཅི་དག་ནི་ཟ་བ་དང༌། །
ཁྲག་དང་ཁུ་བ་དེ་བཞིན་ཏེ། །
ཤ་ཆེན་བསྟེན་པར་བུ་སྤྲོའམ། །
བུད་མེད་རྣམས་ལ་རྟག་གུས་དང༌། །
བྷ་གའི་པདྨར་འོ་བྱེད་པར། །
བུ་ཁྱོད་ཇི་ལྟར་སྤྲོ་བའམ་སྨྲོས། །
ཞེས་པའི་ལན་དུ།
ལྷ་མོ་བདག་ནི་ཅིས་མི་སྤྲོ། །
བུད་མེད་ལ་ནི་དད་པ་དང༌། །
ཁུ་ཁྲག་རྣམས་ནི་རབ་ཏུ་བཟའ། །
བྷ་གའི་པདྨར་འོ་བགྱིད་དོ། །
ཞེས་བརྗོད་པས། ཕྱག་རྒྱ་དྲི་ཞིམ་པོའི་ཆུས་པདྨ་ལེགས་པར་ཁ་ཕྱེ་ནས་སྙིང་ཁའི་རང་བྱུང་གི་ཡི་གེ་ལྔ་དང་ཌཱ་ཀི་རྒྱ་མཚོའི་ཚོགས་ཕབ་སྟེ། བྷ་གའི་ཁ་ཁ་གདོང་གི་མཁའ་དབྱིངས་སུ་བཞུགས་པ་སློབ་མ་ལ་བསྟན་ཏེ།
ཨེ་མ་བདག་གི་པདྨ་འདི། །
བདེ་བ་ཀུན་དང་ཡང་དག་ལྡན། །
བདེ་བར་གཤེགས་པ་ཐམས་ཅད་ཀུན། །
རྟག་ཏུ་འདི་དང་མི་འབྲལ་ལོ། །
པདྨ་འདི་ནི་ཆོས་དབྱིངས་ཡིན། །
སངས་རྒྱས་ཐམས་ཅད་འདི་ལས་བྱུང༌། །
མ་ལུས་སེམས་ཅན་འདི་རུ་གྲོལ། །
མཁའ་ནང་རྩ་ཡི་འཁོར་ལོ་ལ། །
པདྨ་ཞེས་ནི་རབ་ཏུ་གྲགས། །
པདྨའི་ནང་གི་ནམ་མཁའ་ལ། །
འབྱུང་བ་བཞི་ཡི་རང་བཞིན་ལས། །
རང་བྱུང་མཁའ་འགྲོའི་དཀྱིལ་འཁོར་གསལ། །
ལྟེ་བ་དང་ནི་གེ་སར་བཅས། །
འདབ་མ་བརྒྱད་ཀྱིས་རྣམ་པར་བརྒྱན། །
ཟེའུ་འབྲུ་དབུས་ནས་འབྱུང་བ་ནི། །
དེ་ཉིད་བདུད་རྩི་དམ་པ་ཡིན། །
དེ་ཡི་ཉོན་མོངས་ཡེ་སངས་རྒྱས། །
ཞེས་བསྟན་པ་དེ་ཉིད་གསང་བའི་རེག་པས་བྷ་གའི་ནང་གི་དཀྱིལ་འཁོར་པའི་གཞལ་བྱ་ཉམས་སུ་མྱོང་བའི་སྒོ་ནས་མཐོང་སྟེ། སློབ་མ་དང་ཕྱག་རྒྱ་ལྷན་ཅིག་ཏུ་སྦྱར་བའི་ཕན་ཚུན་ཆགས་ཆེན་ཡེ་ཤེས་ཀྱི་མེས་སྤྱི་བོའི་ཀཱ་ལིའི་ཕྲེང་བ་བྱང་ཆུབ་ཀྱི་སེམས་ཀྱི་ཐིག་ལེར་ཞུ་བ་ཕབ་སྟེ། མགྲིན་པར་དགའ་བ། སྙིང་ཁར་མཆོག་དགའ། ལྟེ་བར་དགའ་བྲལ། ནོར་བུའི་རྩེར་ལྷན་ཅིག་སྐྱེས་པའི་དགའ་བའི་ཡེ་ཤེས་ཉམས་སུ་མྱོང་རིམ་གྱི་བྷ་གའི་དཀྱིལ་འཁོར་པ་མཆོད་པ་དགྱེས་དགུར་རོལ་བར་བྱས་པ་ལས་འཁོར་འདས་ཐམས་ཅད་ཤེས་རབ་མའི་དབྱིངས་སུ་ཐིམ་ནས་ཤེས་རབ་མ་ཉིད་ཀྱིས་བསྐྱེད་པས་སྐྱེ་འཆིས་གཞོམ་དུ་མེད་པར་རྟོགས་པ་གསུམ་པའི་དབང་བསྐུར་བའི་སྟོབས་ཀྱིས་ཐོབ་པའི་ཤེས་རབ་ཡེ་ཤེས་ཀྱི་དབང་དངོས་ཡིན་པར་ངོ་ཤེས་སུ་གཞུག་ནས། སློབ་དཔོན་གྱིས་དེ་ལྟར་ཤེས་རབ་ཡེ་ཤེས་ཀྱི་དབང་གིས་བཅུ་གཉིས་པ་མ་ཆགས་པདྨ་ཅན་གྱི་ས་ཆེན་པོ་ཐོབ་པ་ལ་དབང་བས། རང་གཞན་གྱི་སྣོད་བཅུད་འདི་ས་བོན་ཀུན་གཞིའི་ཁམས་ལྔ་རྫས་ཀྱི་ཐིག་ལེ་ནུས་པ་ལས་རང་བདེན་པས་བསྐྱེད་པ་མིན་པར་དཀར་དམར་མུན་གསུམ་གྱི་ཐིག་ལེའི་ས་བོན་གྱི་འདུ་འཕྲོ་རྟོག་པས་བརྟགས་ཙམ་གྱི་སྐུ་གསུང་ཐུགས་རྡོ་རྗེའི་ཁམས་གསུམ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། ད་ཕྱིན་ཆད་མི་གཙང་བ་སྲིད་པའི་ས་བོན་གྱི་ཁམས་དང་སྙིགས་མའི་ཐིག་ལེའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌། གལ་ཏེ་བྱས་ན་རྩ་ལྟུང་ལྔ་པ་དང་བརྒྱད་པ་དང་བཅུ་བཞི་པ་སོགས་རེག་པར་འགྱུར་རོ། །
བཞི་པ་ཚིག་གི་དབང་ནི།
བདེན་པ་བཞི་ལ་ཐབས་ཤེས་ཀྱི་བདེ་ཆེན་བརྒྱད་དམ་ཡོན་ཏན་གྱི་བདག་ཉིད་ཀྱི་རྟེན་བྱེད་པའི་བྱང་ཆུབ་ཀྱི་སེམས་བཞུ་བར་ནུས་པའི་རིག་མ་ལོ་བརྒྱད་མ་སྔར་བཤད་པའི་རྒྱན་གྱིས་བརྒྱན་ནས་འདོད་པའི་ཡོན་ཏན་དུ་མ་དང་བཅས་ཏེ་སློབ་དཔོན་ལ་ཕུལ་ནས་གསོལ་བ་གདབ་པ་ནི།
སངས་རྒྱས་ཀུན་གྱི་གསང་བ་གསུམ། །
དབྱེར་མེད་གཅིག་ཏུ་གྱུར་པ་ཡི། །
བླ་ན་མེད་པ་བཞི་པའི་དབང༌། །
ད་ལྟ་ཉིད་དུ་བསྟན་དུ་གསོལ། །
ཞེས་བརྗོད་ནས། སློབ་དཔོན་གྱི་ཕྱོགས་བཅུའི་རྡོ་རྗེ་འཆང་རྣམས་ལ་སློབ་མའི་ཆེད་དུ་སྔར་བཞིན་གསོལ་བ་གདབ་པར་བྱས་ནས། སློབ་དཔོན་གྱིས་སློབ་མ་ལ་འདི་སྐད་དུ་གདམས་པར་བྱ་སྟེ།
དགའ་བ་དགའ་བྲལ་མཆོག་དགའ་དང༌། །
ལྷན་སྐྱེས་དགའ་བ་རབ་འབྱུང་སྟེ། །
དོན་དམ་ལྷན་སྐྱེས་དེར་བརྗོད་དོ། །
བྷ་གར་ལིང་ག་རབ་བཅུག་ལ། །
བྱང་ཆུབ་སེམས་སྲུང་མི་འཇིགས་པ། །
སྲིད་པ་གསུམ་པོ་མ་ལུས་པ། །
སངས་རྒྱས་སྐུ་གསུང་ཐུགས་བསྒོམ་བྱ། །
རང་གཞན་དོན་ནི་མ་ལུས་འབྱུང༌། །
གལ་ཏེ་བདུད་རྩི་ཤོར་བ་ན། །
བྱང་སེམས་རང་ལྕེས་བླང་བར་བྱ། །
ཞེས་ལེགས་པར་བཤད་ནས། སླར་ཡང་སློབ་དཔོན་ལ་ཕྱག་བྱས་ནས།
ཟླ་ཉི་སྒྲ་གཅན་ལ་བརྟེན་པའི། །
བྱང་སེམས་བདེ་བ་མ་ལུས་པ། །
བཞུ་ཞིང་ཉམས་སུ་མྱོང་ནུས་པའི། །
དངོས་གྲུབ་བདག་གིས་ཐོབ་ལགས་ཀྱང༌། །
ད་དུང་སྣང་མུན་སྣང་བྲལ་བའི། །
ས་བོན་བདེ་མྱོང་ཕྱག་རྒྱ་སྩོལ། །
ཞེས་ལན་གསུམ་གསོལ་བ་བཏབ། དེ་ནས། སློབ་དཔོན་ཉིད་ཀྱིས་དང་པོར་རིག་མ་ལོ་བརྒྱད་མ་ལ་སྙོམས་པར་ཞུགས་ནས་དགའ་བཞིའི་ཡེ་ཤེས་ཀྱིས་རྒྱུད་ཚིམ་ཞིང་མགུ་བའི་ཡེ་ཤེས་ཀྱི་འོད་ཟེར་གྱིས་ཕྱག་རྒྱའི་ལྟེ་བར་རང་བྱུང་གི་ཡི་གེ་ལྔའི་མཐར་ཌཱ་ཀི་མ་སེར་མོ་དྲུག་བཅུ་རྩ་བཞིས་བསྐོར་བ་གསལ་བར་སྣང་བར་མཛད་དེ། སློབ་མ་ལ་བསྟན་ནས་སློབ་དཔོན་ཡབ་ཡུམ་གྱིས་འདི་ལྟ་བུའི་དཀྱིལ་འཁོར་དུ་ཞུགས་ཤིག་པའི་བཀས་མེ་ཏོག་འདོར་དུ་གཞུག་སྟེ།
འབྱུང་བ་རང་གྲོལ་ཕོ་བྲང་དུ། །
མི་འཇིགས་མེ་ཏོག་འདི་དོར་བས། །
ལས་དང་སྐལ་བར་ལྡན་པ་ཡི། །
ལྷ་མོ་དེ་ལ་འབབ་པར་ཤོག །
ཅེས་དོར་ཏེ་གང་ལ་ཕོག་པ་དེ་ལྷག་པའི་ལྷར་ངོ་སྤྲད་ནས། སླར་ཡང་སློབ་མས་བླ་མ་ཡབ་ཡུམ་ལ་གསོལ་བ་གདབ་པ་ནི། 
གཞོམ་དུ་མེད་པའི་བདེ་བ་མཆོག །
ཆ་མེད་ཆ་འདས་བཅུ་དྲུག་ཆ། །
སངས་རྒྱས་ཀུན་གྱི་བདེ་བ་ཆེ། །
ཨེ་ཝཾ་རང་བཞིན་མྱོང་བར་འཚལ། །
ཞེས་གསོལ་ནས། ཁ་དོག་གསེར་དང་མཚུངས་པའི་རིག་མ་རྒྱན་ཐམས་ཅད་ཀྱིས་བརྒྱན་པའི་ཕྱག་རྒྱ་ལ་འཁྱུད་ཅིང་སྙོམས་པར་ཞུགས་ནས། དེར་ཉམས་སུ་མྱོང་བའི་བདེ་བ་སྐད་ཅིག་མ་བཅུ་དྲུག་གིས་ཆེས་ཕྲ་བའི་འཛག་སྒྲིབ་ཀྱི་བདེན་བཞི་ལོག་ཞུགས་བཅུ་དྲུག་གི་སྒྲིབ་པའི་གནས་ངན་ལེན་གཅོད་པར་ངོ་སྤྲོད་དེ། སློབ་དཔོན་གྱིས།
ཉོན་ཅིག་བུ་ཁྱོད་དབང་གི་དོན། །
དགའ་བ་བཅུ་དྲུག་མཚན་ཉིད་ཅན། །
སེམས་ཅན་ཀུན་གྱི་བདེ་བ་ནི། །
ཐུན་མོང་དུ་ནི་གནས་པའོ། །
འདོད་ཆགས་ཀྱིས་ནི་ཡིད་དཀྲུགས་པས། །
དགའ་བ་དང་པོ་ཞེས་སུ་བཤད། །
ཤེས་རབ་ཡན་ལག་འཁྱུད་པ་ཡི། །
དཔྲལ་བར་གནས་པའི་བྱང་ཆུབ་སེམས། །
མཆོག་གི་དགའ་བ་གཉིས་པའོ། །
དེ་ནས་འཁྲིག་པའི་དབང་གིས་ནི། །
འདོད་ཆགས་མེ་ནི་རང་འབར་འགྱུར། །
སྦར་བས་ཐིག་ལེ་འཛག་པ་ནི། །
ཁྱད་པར་དགའ་བ་གསུམ་པའོ། །
ལུས་ངག་སེམས་ཀྱི་ཐིག་ལེ་ནི། །
ཐ་ཆར་བཞི་པ་འབྱུང་བའི་དུས། །
རང་རིག་སྐད་ཅིག་གང་ཡིན་པ། །
ལྷན་ཅིག་སྐྱེས་པ་བཞི་པའོ། །
བཞི་པ་དེ་ཉིད་ལུས་དང་ངག །
སེམས་དང་ཡེ་ཤེས་ཐིག་ལེའོ། །
བཞི་བཞི་དབྱེ་བས་བཅུ་དྲུག་པ། །
ཆགས་བྲལ་ལ་སོགས་ཆགས་པ་ཆེ། །
ཁ་དོག་སྣ་ཚོགས་འབར་བའི་འོད། །
རྡོ་རྗེ་སྐྱིལ་ཀྲུང་རྫོགས་སངས་རྒྱས། །
སངས་རྒྱས་སྤྱོད་པའི་ཚུལ་འཛིན་པ། །
རྣམ་པ་ཀུན་ལྡན་རྣམ་པ་མེད། །
བཅུ་དྲུག་ཕྱེད་ཕྱེད་ཐིག་ལེ་ཅན། །
ཆ་མེད་ཆ་ལས་འདས་པ་སྟེ། །
བསམ་གཏན་གཞི་ཡི་རྩེ་མོ་ཅན། །
ཞེས་རྡོ་རྗེ་འཆང་ཆེན་པོས་འཁོར་འདས་ཀྱི་མཐའ་གཉིས་ལས་མི་གནས་པའི་མྱང་འདས་ཀྱི་བདེ་བ་ཆེན་པོ་མངོན་དུ་བྱེད་པའི་ཚུལ་གྱིས་གསུངས་ལ། དེ་ཡང་དགའ་བ་དང་པོ་གསུམ་ནི་གཙོ་བོར་དབང་དང་པོ་གསུམ་གྱི་ཡེ་ཤེས་སྐུ་གསུང་ཐུགས་ཀྱི་དཀྱིལ་འཁོར་གྱི་དངོས་གྲུབ་ཕ་མའི་རྒྱུད་ཕྱིན་གྱིས་འགྲུབ་པའི་རྡོ་རྗེ་སེམས་དཔའི་གོ་འཕང་ཡིན་ལ། ལྷན་ཅིག་སྐྱེས་དགའི་ཡེ་ཤེས་མཚན་ཉིད་པ་ནི་དབང་གསུམ་པའི་དུས་སུ་མི་འབྱུང་བས། གསུམ་པའི་བདེ་དགའི་ཡེ་ཤེས་དེ་ཉིད་ཀྱི་ལྷན་ཅིག་བྱེད་རྐྱེན་དུ་བྱས་པས། བཞི་པའི་དུས་སུ་དགའ་བ་བཞི་པ་ལྷན་ཅིག་སྐྱེས་པའི་ཡེ་ཤེས་དེ་ཉིད་སྨིན་པར་འགྱུར་ལ། དེ་ཉིད་ཀྱི་གཉིས་མེད་རྒྱུད་ཀྱི་ཕུལ་དུ་དབྱུང་དུ་མེད་པའི་སངས་རྒྱས་མངོན་དུ་བྱེད་པས། དབང་འདི་ནི་ཡེ་ཤེས་ཀྱི་དཀྱིལ་འཁོར་གྱི་དངོས་གྲུབ་ཉིད་ཐོབ་པར་བྱེད་ལ། ཡེ་ཤེས་ཀྱི་དཀྱིལ་འཁོར་ཉིད་ཀྱི་དབང་དུ་མཛད་ནས། སྐུ་གསུང་ཐུགས་ཡེ་ཤེས་ཀྱི་བདེ་བ་བཅུ་དྲུག་མངོན་དུ་མཛད་པའི་དབང་ནི། བཞི་པ་ཤེས་རབ་ཡེ་ཤེས་ཆེན་པོའི་དབང་ཞེས་བརྗོད་ལ། དེ་ཉིད་ཀྱི་ཕྱིར། བཞི་པའི་དབང་བསྐུར་བ་ལ་ཚིག་ཙམ་ལས་མ་གཏོགས་ཕྱག་རྒྱ་ལ་བརྟེན་ནས་དབང་བསྐུར་བ་མེད་པར་གསུངས་པ་ཡང་དྲང་བའི་དོན་གྱི་རྒྱུད་ཀྱི་བཤད་པ་ཡིན་ལ། འདིར་ཕྱག་རྒྱ་ལ་བརྟེན་ནས་བཞི་པ་ཤེས་རབ་ཡེ་ཤེས་མངོན་དུ་བྱས་ཏེ་འཁོར་འདས་ཐམས་ཅད་འབྱུང་བའི་གཞི་སྲིད་ཞི་མཉམ་པ་ཉིད་ཨེ་ཝཾ་དབྱེར་མེད་པར་གྱུར་པས་གང་སྤྱོད་འགྲོ་བའི་དོན་དུ་དཔྱད་པའི་རིག་པ་བརྟུལ་ཞུགས་ཆེན་པོར་སྤྱོད་པ་ལ་དབང་བ་ཉིད་ཀྱིས། རྒྱུད་ཀྱི་ངེས་པའི་དོན་མཐར་ཐུག་པ་བླ་མའི་མན་ངག་གི་དབང་དུ་བྱས་པ་ཡིན་ནོ་ཞེས་ངོ་སྤྲད་དོ། ། 
དེ་ལྟར་དོན་དམ་ཡེ་ཤེས་བྱང་ཆུབ་སེམས་ཀྱི་དཀྱིལ་འཁོར་དུ་རང་བྱུང་ཡི་གེ་ལྔའི་བཞི་པའི་དབང་གིས་བཅུ་གསུམ་རྡོ་རྗེ་འཛིན་པའི་ས་ཆེན་པོ་ཐོབ་པ་ལ་དབང་བས། འཁོར་འདས་ཀྱི་ཀུན་གཞི་རང་བྱུང་ཡེ་ཤེས་ལྔའི་དཀྱིལ་འཁོར་རང་བདེན་པས་བསྐྱེད་པ་མིན་པར་རྟོག་པས་བཏགས་ཙམ་གྱིས་ཆོས་དབྱིངས་སྒྱུ་མ་ཙམ་གྱིས་སྤྲོས་བྲལ་འཁྲུལ་མེད་འཁོར་འདས་རང་གྲོལ་གྱི་དཀྱིལ་འཁོར་དུ་དོན་གྱི་དབང་ཐོབ་པ་ཡིན་པས། ད་ཕྱིན་ཆད་འདུས་བྱས་བཅོས་མ་བསླུ་བའི་རྫུན་སྣང་འཁྲུལ་པའི་དཀྱིལ་འཁོར་ལས་དབང་ལེན་ནོད་མི་བྱ་ཞིང༌། གལ་ཏེ་བྱས་ན་ཤེས་བྱ་ཐུན་མོང་མིན་པའི་དབང་དུ་བྱས་པའི་རྩ་ལྟུང་དགུ་པ་དང་བཅུ་གཅིག་པས་རེག་པར་འགྱུར་རོ་ཞེས་བརྡ་སྤྲད་ནས། སློབ་མ་ཉིད་ཀྱི་ལུས་དང་ལོངས་སྤྱོད་བུ་ཆུང་མ་སྒོ་གསུམ་དགེ་བར་བཅས་པ་སེམས་ཅན་ཐམས་ཅད་ཀྱི་དོན་དུ་རྡོ་རྗེ་སློབ་དཔོན་ལ་དབུལ་ལོ། །
དེ་ནས་བཟའ་བ་དང་བཏུང་བ་དང་བལྡག་པ་དང་བཅའ་བར་བྱ་བའི་ཚོགས་གསོག་པའི་རྫས་དེ་དག་ཤ་ལྔ་བདུད་རྩི་ལྔའི་བདག་ཉིད་ཀྱི་སྦྱང་རྟོགས་སྦར་བར་བྱས་པ་དེ་དག་རྡོ་རྗེ་སློབ་དཔོན་ཡབ་ཡུམ་གཙོ་བོར་གྱུར་པའི་རྡོ་རྗེའི་མཆེད་ལྕམ་དག་གིས་དགྱེས་དགུར་ལོངས་སྤྱོད་ཅིང་རྡོ་རྗེའི་གླུ་གར་སོགས་ཀྱིས་མཉེས་པར་བྱས་ན་ཐ་མལ་གྱི་ཆོས་ཐམས་ཅད་ཀྱིས་དབེན་པའི་ངང་ནས་བསྔོ་བ་དང་སྨོན་ལམ་ལ་སོགས་པའི་ལས་ཤིས་པར་བྱའོ། །
གཉིས་པ་དབང་འདི་ཉིད་རྒྱུ་མཚན་བཤད་པ་ནི།
འདི་ལྟ་བུའི་དབང་བཞི་བསྐུར་ནས་ལམ་སྒོམ་ཚུལ་ནི། ཅི་བསྐྱེད་རིམ་གྱི་དབང་དུ་བྱས་པའམ། རྫོགས་རིམ་གྱི་དབང་དུ་བྱས་པ་ཡིན་ནམ། ལས་དང་པོ་པ་ལོངས་སྤྱོད་ལ་འཇུག་པའི་དབང་དུ་བྱས་པ་ཡིན་ནམ། རྒྱུའི་ཐེག་པའི་དག་པ་པ་ཞིག་སྔགས་ལམ་ནས་འཇུག་པའི་དབང་དུ་བྱས་པ་ཡིན་ནམ། མདོ་སྔགས་ཀྱི་ལམ་འོག་མ་འོག་མའི་སངས་རྒྱས་གཉིས་མེད་རྒྱུད་ཀྱི་སངས་རྒྱས་ཀྱི་ཆེད་དུ་འཇུག་པའི་དབང་དུ་བྱས་པ་གང་ཡིན་ཞེས་རྟོག་ན། དེའི་ཕྱིར་བརྗོད་པར་བྱ་སྟེ། འདི་ལ་ནི་རིན་པོ་ཆེ་ཀརྨ་པཀྴིའི་རྒྱ་མཚོ་སྐོར་གྱི་གསུང་རབ་ལས་འབྱུང་སྟེ། དེ་ཡང་རྗེ་ཉིད་ཀྱིས་མཛད་པའི་མཁའ་འགྲོ་ཡིད་བཞིན་ནོར་བུའི་ཁྲིད་གཞུང་གི་དགོངས་པ་ལྟར་ན། ཐེག་པ་རིམ་པ་དགུ་ལ་དབང་པོ་རྟུལ་པོས་རིམ་གྱིས་འཇུག་པ་དང༌། དབང་འབྲིང་ཐེག་པ་བཞི་པ་ནས་འཇུག་པ་དང༌། དབང་རྣོན་ཐེག་པ་བདུན་པ་ནས་འཇུག་པ་དང༌། ཆེས་དབང་རྣོན་ཐེག་པ་དགུ་པ་ཉིད་ནས་འཇུག་ཏུ་རུང་ལ། འདི་ལྟ་ནི་གསང་སྔགས་སྔ་འགྱུར་གྱི་དབང་དུ་བྱས་པ་ཡིན་སྟེ། དེ་ཡང་ཁྲིད་གཞུང་དེར། ཇི་སྐད་དུ། ཆོས་ཀྱི་སྐུ་རྡོ་རྗེ་འཆང་ཆེན་པོ་རྗེ་བཙུན་རྡོ་རྗེ་རྣལ་འབྱོར་མ་ལ་བཤད། དེ་རྣམས་ཀྱིས་མཁའ་འགྲོའི་དབང་ཕྱུག་གི་སྐུར་གྱུར་པའི་གྲུབ་པ་ཐོབ་པའི་རྣལ་འབྱོར་ཕོ་མོ་ཇི་སྙེད་བྱོན་པ་དེ་ཐམས་ཅད་མཁའ་འགྲོ་རྒྱ་མཚོ་སྐུ་བཞི་ངོ་སྤྲོད་ཡིད་བཞིན་ནོར་བུ་འདི་ནི་རྒྱུད་ཆེན་པོ་སྒྱུ་འཕྲུལ་དྲ་བ། མདོ་ཆེན་པོ་དགོངས་པ་འདུས་པ། ལུང་ཆེན་པོ་ཨ་ནུ་ཡོ་ག་དྭགས་པོ་བཀའ་བརྒྱུད་ཀྱི་གདམས་ངག་སྙན་རྒྱུད་དུ། ཁྲིད་བཀའ་སུམ་ཅུ་ཐམ་པ། ཁྲིད་ཕྲན་བརྒྱ་རྩ་བརྒྱད་ཀྱི་སྙིང་པོའང་འདི་ཉིད་ཡིན་པའི་ཕྱིར་ན། ཞེས་འབྱུང་བའི། ཁྲིད་ཚུལ་འདི་གསང་སྔགས་གསར་མར་མ་ཟད་གསང་སྔགས་སྔ་འགྱུར་གྱི་དགོངས་པར་ཡང་འགྲུབ་སྟེ། དབང་པོ་ཤིན་ཏུ་རྣོན་པོ་སྡིག་པ་ཆེས་ཆེ་བའང་ལམ་གཞན་སྔོན་དུ་མ་སོང་བར་ནི་བཀའ་རྫོགས་པ་ཆེན་པོ་ཉིད་ཀྱིས་གྲོལ་བར་ནུས་པ་ཆོས་འདིའི་ཁྱད་ཆོས་ཡིན་པའི་ཕྱིར། ཇི་སྐད་དུ། རྫོགས་པ་ཆེན་པོ་ནང་ཐོས་ན་ནང་གྲོལ། ནུབ་ཐོས་ན་ནུབ་གྲོལ། སྐལ་ལྡན་ལས་འཕྲོ་ཅན་ལ་སྒོམ་མི་དགོས། གཞི་ཐོག་ཏུ་འདུ་བྱ་བ་མེད་པར་རང་གྲོལ། རྩ་བ་བྱུང་རྒྱལ། རྩེ་མོ་ཐོབ་རྒྱལ། ཞེས་འབྱུང་བའི་ཕྱིར། དེས་ན་སྔ་འགྱུར་གྱི་ཐེག་པའི་ཡང་རྩེ་གསུམ་ལས། མ་ཧཱ་ཨ་ནུ་ཨ་ཏི་གསུམ་ཡང་གསང་སྔགས་ཕྱི་འགྱུར་ལྟར་ན་ཕ་མ་དང༌། གཉིས་མེད་ཀྱི་རྒྱུད་གསུམ་དུ་བཞག་པས། རྫོགས་པ་ཆེན་པོའི་ཐེག་པ་དང་གཉིས་མེད་དུས་ཀྱི་འཁོར་ལོའི་རྒྱུད་གཉིས་གང་བསྟུན་ན་གནད་གཅིག་ཏུ་འབབ་པའི་ཕྱིར། དབང་པོ་ཆེས་རྣོ་བ་ཐེག་པ་རིམ་པ་དགུ་པ་དང༌། གཉིས་མེད་དུས་ཀྱི་འཁོར་ལོའི་རྒྱུད་ཉིད་ནས་འཇུག་ཏུ་རུང་བའི་ཕྱིར། གཉིས་མེད་རྒྱུད་དུས་ཀྱི་འཁོར་ལོའང་གོང་དུ་བཤད་པ་ལྟར་དབང་པོ་ཆེས་རྣོ་བ་འཇིག་རྟེན་པའི་རྡོ་རྗེ་སློབ་མའི་དབང་སྔོན་དུ་མ་སོང་བར་ཡང་འཇིག་རྟེན་ལས་འདས་པ་གོང་མ་ཆེན་པོའི་དབང་བསྐུར་དུ་བཏུབ་པར་གསུངས་པ་ཇི་ལྟ་བ་དེ་བཞིན་དུ་ལུགས་འདིར་ཡང་རྫོགས་པ་ཆེན་པོའི་ཐེག་པའམ་གཉིས་མེད་དུས་ཀྱི་འཁོར་ལོའི་དབང་དུ་མཛད་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་རྡོ་རྗེ་ཕག་མོ་ཞལ་གཅིག་པའི་དབང་གོང་མ་འདི་ཉིད་བྱ་བར་གསུངས་པ་དུས་ཀྱི་འཁོར་ལོའི་དགོངས་པར་འགྲོ་ཚུལ་ཡང༌། ཁྲིད་གཞུང་དེར། གསང་སྔགས་ཀྱི་སྙིང་པོ། ཕ་མ་གཉིས་མེད་ཀྱི་རྒྱུད་གསུམ་ལས། ཕ་རྒྱུད་ཀྱིས་རྩ་གཙོ་བོར་བསྟན། མ་རྒྱུད་ཀྱིས་རླུང་ཐིག་གཙོ་བོར་བསྟན། གཉིས་མེད་རྒྱུད་ལས་གསུམ་ག་གཙོ་བོར་བསྟན་པ་དུས་ཀྱི་འཁོར་ལོ་ཡིན་ཏེ། དེ་ཡང༌།
སོ་སོར་སྤང་དང་བསམ་གཏན་དང༌། །
སྲོག་སྩོལ་དེ་བཞིན་འཛིན་པ་དང༌། །
རྗེས་སུ་དྲན་པའི་ཏིང་ངེ་འཛིན། །
སྦྱོར་བ་ཡན་ལག་དྲུག་ཏུ་བཤད། །
ཅེས་འབྱུང་བས། ལུས་ངག་ཡིད་གསུམ་རང་སར་རང་རིག་ཏུ་འདུ་བྱ་བ་མེད་པར་གྲོལ་བའི་ཆེད་ཀྱི། དུག་གསུམ་དག་པའི་མུན་ཁང་རིམ་པ་གསུམ་པར་མ་རྟོགས་ལོག་རྟོག་ཐེ་ཚོམ་གསུམ་གྱི་ཕོ་མོ་མ་ནིང་གི་རླུང་གསུམ་སོ་སོར་བསྡུས་ནས་བསམ་གཏན་གྱི་རླུང་དེ་ཉིད་ཀྱི་བདག་པོའོ། །རྣམ་ཤེས་རིག་བཅས་རིག་མེད། རིག་པ་དབྱེར་མེད་ལ་དབང་ཐོབ་པར་བྱེད་ལ། དབང་ཐོབ་པ་ན་སྲོག་རྩོལ་གྱིས་ནང་གི་རྩ་གསུམ་འཁོར་ལོ་བཞིའི་འཁོར་བའི་རང་བྱུང་གི་ཡི་གེ་ལྔ། དེ་ལས་འཕྲོས་པའི་ཀཱ་ལི་སུམ་ཅུ་ཨཱ་ལི་བཅུ་དྲུག་གི་རང་སྒྲ་དབྱིངས་སུ་ཐིམ་ཞིང༌། འཛིན་པས་མྱང་འདས་ཀྱི་རང་བྱུང་གི་ཡི་གེ་ལྔ་འཁོར་བཅས་ཀྱི་སྒྲ་དབྱངས་འགོག་པ་མེད་པར་མཛད་ནས་རྗེས་དྲན་གྱི་སྒྲ་སྙན་པའི་བདེ་བས་ཡིད་ལ་ཆགས་པ་འབར་བར་བྱས་ནས་ཏིང་ངེ་འཛིན་གྱིས། ཆགས་པ་དེས་བསྐུལ་བའི་བདེ་བ་ཆེན་པོ་ལས་སེམས་གཞན་དུ་གཡོ་བ་མེད་པར་གནས་པ་ནི་ཐེག་པ་དགུའི་དམར་ཁྲིད་ཀྱི་སྙིང་པོ་མཐར་ཐུག་པའོ། །ཞེས་འབྱུང་ལ། གནད་འདི་ལྟ་བུ་ཁོང་དུ་མ་ཆུད་པར་བོད་ཁ་ཅིག །རྗེ་ནཱ་རོ་པ་དུས་ཀྱི་འཁོར་ལོ་པ་ཆེན་པོ་ཡིན་པ་ལ། རྗེ་མར་པ་ལ་དེའི་ཆོས་ཀྱི་བཀའ་མེད་དོ་ཞེས་སྨྲ་བ་ནི། མཁས་གྲུབ་མཚུར་ཕུ་འཇམ་དབྱངས་རིན་པོ་ཆེས།
ཐུབ་པའི་མཛད་སྲོལ་ཀུན་དགའ་བོ། །
མར་པའི་མཛད་སྲོལ་ངེད་ལགས་མོད། །
རྒྱུས་མེད་ལོག་ལྟས་ཅི་ལྟར་རྟོག །
ཅེས་འབྱུང་བ་ལྟར་ཡིན་པས། རྗེ་བཙུན་མར་པའི་བཀའ་བརྒྱུད་འདི་ལ་ནི་བཅོམ་ལྡན་འདས་རྡོ་རྗེ་འཆང་ཆེན་པོའི་ཕ་མ་དང༌། གཉིས་མེད་ཀྱི་རྒྱུད་གསུམ་གྱི་བཀའ་མ་ལུས་པ་ཡོངས་སུ་རྫོགས་པར་བཞུགས་པ་ཡིན་ཏེ། དེ་ཉིད་ཀྱི་ཕྱིར་བཤད་མ་ཐག་པའི་དབང་བསྐུར་བའི་ལྷག་པའི་ལྷ་ཡང་རྒྱལ་བ་རྒྱ་མཚོ་དང་རྡོ་རྗེ་ཕག་མོ་ལ་བྱ་དགོས་པར་གསུངས་པའི་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་རྡོ་རྗེ་རྣལ་འབྱོར་མའང་ཕ་མའི་རྒྱུད་ཉི་ཚེ་བ་མ་ཡིན་པར་གཉིས་མེད་དུས་ཀྱི་འཁོར་ལོའི་རྒྱུད་ཀྱི་ཐུགས་རྗེ་ཆེན་པོ་དང་རྡོ་རྗེ་རྣལ་འབྱོར་མར་ཤེས་དགོས་ཏེ། ཁྲིད་གཞུང་དེར། ལག་ལེན་ཐམས་ཅད་ཐུགས་རྗེ་ཆེན་པོ་རྒྱལ་བ་རྒྱ་མཚོ་དང༌། རྗེ་བཙུན་མ་ཞལ་གཅིག་མ། ལྷ་ལྔ། རང་བྱུང་གི་ཡི་གེ་ལྔའི་གཟུགས་སྐུའི་གདམས་ངག་རྣམས་ལ་སོགས་ལག་ལེན་བསྙེན་བསྒྲུབ་བྱ་ཞིང༌། རྗེ་བཙུན་མའི་བསྟོད་འབུམ་དཀྱིལ་ཆོག་རྣམས་དང༌། རྒྱལ་བ་རྒྱ་མཚོའི་ལས་བྱང་རྣམས་གཅིག་ཡིན་པའི་ཕྱིར་ན་ཚོགས་མཆོད་དབང་བསྐུར་གང་བྱེད་ཀྱང་དབྱངས་གདངས་ལེགས་པར་བསླབས་ནས་ཆོ་ག་རྒྱས་བསྡུས་ཅི་རིགས་པར་བྱས་ཏེ། སྔགས་ཀྱི་ལག་ཆ། ཌ་མ་རུ། རྔ་གླིང་བུ་སྦ་དུང༌། རྐང་དུང་ལ་སོགས་ཐམས་ཅད་ཚོགས་པར་བྱ་ཞིང༌། ཆོས་སྤྱོད་བྱེད་དོ་ཅོག་ཉིན་མཚན་མེད་དཔོན་སློབ་རྣམས་ཀྱིས་བཀྲོལ་ཞིང༌། མོས་གུས་གསོལ་འདེབས། མ་ཎི་པདྨེའི་དབྱངས་རྒྱུན་ཆད་མེད་པར་བྱ་ཞིང༌། བདག་གཞན་ཐམས་ཅད་ལ་བྱིན་གྱིས་བརླབས་པ་རྒྱུན་ཆད་མེད་པར་བྱས་ན་སྣང་སྲིད་བྱིན་གྱིས་རློབ་ཅིང་ཁམས་གསུམ་དབང་དུ་འདུ་བར་འབྱུང་ངོ༌། །ཞེས་འབྱུང་བ་ཉིད་ཀྱིས་ཤེས་པའི་ཕྱིར། མཁའ་འགྲོ་ཡིད་བཞིན་ནོར་བུའི་སྨིན་གྲོལ་གྱི་ཁྲིད་གཞུང་འདི་ནི་ཐེག་དགུའི་ཁྲིད་ཀྱི་ལུས་ཡོངས་རྫོགས་ཀྱི་ཐེག་པ་དགུ་པ་གཉིས་མེད་རྒྱུད་ཁོ་ནའི་ལག་ལེན་རྣམ་དག་ཡིན་པའི་ཕྱིར་རོ། །
འོ་ན་ཐེག་པ་དགུ་པ་འདི་ལ་ཐེག་པའི་རིམ་པ་སྔ་མ་སྔ་མ་སྔོན་དུ་མ་སོང་བ་རྣམས་ཀྱང་འདི་ཉིད་ནས་འཇུག་ཏུ་བཏུབ་པ་དེ་ཅིའི་ཁྱད་ཡིན་སྙམ་ན། གང་ཟག་གི་དབང་པོ་ཆེས་རྣོ་བ། ཐེག་པའི་ཡང་རྩེ་ལ་དད་བརྩོན་ཤེས་རབ་གསུམ་གྱི་དགེ་བའི་རྩ་བས་རིགས་སད་པར་བྱས་པའི་མཐུ་ལས་ཡིན་ཏེ། དེ་ལྟའི་ཤེས་རབ་ཀྱི་དགེ་བ་དེས་ཡུལ་གྱི་གནས་ཚུལ་ཅི་ལྟ་བུ་ཞིག་རྟོགས་དགོས་སམ་སྙམ་ན། ཁྲིད་གཞུང་དེར། ཨ་ཨེ་ཝཾ་མ་ཡའི་ཡི་གེ་ལྔ་པོ་དེ་ཉིད་འཁོར་འདས་ཐམས་ཅད་འབྱུང་བའི་གཞི་ལས་མ་རིག་མ་རྟོགས་པའི་གང་ཟག་ཐེག་བརྒྱད་ཕྱིན་ལ། གནས་པས་སྒྲུབ་སྤོང་བསྒྱུར་བཅོས་ཀྱི་ལས་དུ་མ་བྱས་པས་སྤྲོས་བཅས་སུ་སོང་བས་ཀུན་རྫོབ་བསླུ་ཆོས་ཀྱི་ཆོས་ཀྱི་རྟེན་འབྲེལ་ལས་ཡིག་ལྔ་དུག་ལྔ་འབྱུང་ལྔ་ལམ་རྒྱུད་ལྔ་ལ་སོགས་པ་སྣང་ཞིང༌། ཅི་ལྟར་བཟང་ཡང་ཨ་ནུ་ཕྱིན་གྱི་རིགས་ལྔ་ཡེ་ཤེས་ལྔ་འཆར་བ་ཡིན་ལ། དེ་ཐམས་ཅད་བཅོས་པའི་ཡི་གེ་ལྔ་དང་བསྐྱེད་པའི་ཡི་གེ་ལྔ་སྟེ། ཀུན་བརྟགས་ཨ་འཐས་ཅན་གྱི་དབང་དུ་བྱས་པ་ཡིན་ཏེ། འདི་ལྟ་བུའི་གདུལ་བྱ་ལ་རྡོ་རྗེ་འཆང་གི་ཐེག་བརྒྱད་ཀྱི་ཆོས་རྫུན་པ་དུ་མ་ཞིག་གསུང་བར་སྣང་བའི་ཕྱིར། རྒྱུད་ལས།
ང་ཡིས་རྩེད་མོ་བྱས་པ་ལ། །
བྱིས་པ་རྣམས་ནི་ཨ་ཐང་ཆད། །
ཅེས་འབྱུང་ལ། ཡིག་ལྔ་དེ་ཉིད་ལ་ཐེག་པ་དགུ་པ་ལ་གནས་པའི་གང་ཟག་གི་བླང་དོར་བསྒྱུར་བཅོས་ཀྱི་ལས་གང་བྱས་ན་སྔ་མ་ལྟར་འགྱུར་དོགས་པ་ཤེས་རབ་ཆེན་པོས་རིག་གནས་དེ་ལྟའི་ལས་གང་ཡང་མ་ཕོག་པར་བྱས་པས་སྤྲོས་བྲལ་དོན་དམ་བདེན་པ་བསླུ་མེད་ཀྱི་ཆོས་ཀྱི་རྟེན་འབྲེལ་གྱི་རང་བབས་ཆེན་པོ་ལས། ཡིག་ལྔ་སྐུ་ལྔ་གསུང་ལྔ་ཐུགས་ལྔ་ཡོན་ཏན་ལྔ་དང་ཕྲིན་ལས་ལྔ་སོགས་རང་གྲོལ་གྱི་སྐྱེད་སྡུད་མེད་པར་གཞི་ཐོག་ནས་རང་གྲོལ་གྱི་སངས་རྒྱས་ལས་སྒྲིབ་པ་སྤང་དུ་མེད། ཡེ་ཤེས་གསར་དུ་ཐོབ་པ་མེད་པར་སངས་རྒྱས་པ་སྟེ། དུག་ལྔ་དགག་ཏུ་མེད། ཡེ་ཤེས་ལྔ་སྐྱེད་དུ་མེད་པའི་རྫོགས་རིམ་ཆེན་པོ་མཐར་ཕྱིན་པའི་ཚེ། རྡོ་རྗེ་འཆང་གི་རྒྱུད་ལས། ཡང་བསྐྱེད། ཡང་བཤིག །ཡང་བསྒྲུབ། ཡང་འགོག །ཡང་སྤང༌། ཡང་ལེན། ལ་དགུ ལུང་དགུ །ལམ་དགུ་བགྲོད་པའི་ཐེག་པ་མུ་སྟེགས་རྟག་ཆད་མ་འདས་སོ། །ཞེས་འབྱུང་ལ། འདི་ལྟར་ཤེས་ན་ཡེ་གདོད་མའི་ཀུན་གཞི་ཆོས་དབྱིངས་དཀྱིལ་འཁོར་དུ་ཤར་བ་ན་དབང་ཆེན་པོ་དེར་ཐོབ། བསྐྱེད་རྫོགས་ཐམས་ཅད་དེར་རྫོགས་པར་ལྷུན་གྱིས་གྲུབ་པ་ན་སྤྲོས་བཅས་ཀྱི་བསྐྱེད་རྫོགས་ཐམས་ཅད་རྫུན་མདུད་རང་སར་གྲོལ་བ་ན་སྒྲིབ་གསུམ་བག་ཉལ་སྦྱང་བྱེད་ཀྱི་མཚན་མ་རྫས་ཀྱི་དབང་གཞི་བསྙེན་སྒྲུབ་བཞི་ཐམས་ཅད་ཀྱང་མིག་དག་པ་ལ་སྐྲ་ཤད་ལྟར་དམིགས་སུ་མེད་པ་ན་རང་བྱུང་ཡིག་ལྔའི་དུག་ལྔ་སྤང་དགོས་པ་མ་ཡིན་ཏེ། དེ་ལྟའི་དུས་སངས་རྒྱས་ཀྱི་སྤྱན་གྱིས་བཙལ་ཀྱང་དུག་ལྔའི་རང་བྱུང་ཡི་གེ་རྙེད་པ་མ་ཡིན་པའི་ཕྱིར། ཞེས་དགོངས་སོ། །
རིན་པོ་ཆེ་ཀརྨ་པས་མཁའ་འགྲོ་ཡིད་བཞིན་ནོར་བུའི་དབང་མཆོག་བཀའ་རྒྱ་མ་ལས། སྔགས་འཆང་རང་བྱུང་རྡོ་རྗེའི་ཁྱད་ཆོས། རྨོངས་པ་ཀུན་གྱིས་མི་ཤེས་པའི་ཟབ་དོན་ནི། རང་བྱུང་ཡི་གེ་ལྔ་ལ་རྟོགས་ན་རིགས་ལྔ་ཡབ་ཡུམ་ལྔ་དཔའ་བོ་ལྔ་ཌཱ་ཀི་ལྔ། དེ་ལས་དབྱངས་གསལ་གྱི་སྒྲ་བརྗོད་ཀྱི་འདུ་འཕྲོད་ཟད་པ་མེད་པའི་དཀྱིལ་འཁོར། དེ་ཡང་ཨཱ་ལི་བཅུ་དྲུག་ལས་ཌཱ་ཀི་བཅུ་དྲུག །ཀཱ་ལི་སོ་གཉིས་ལས་ཌཱ་ཀི་སོ་གཉིས་དེ་ཐབས་ཤེས་དྲུག་ཅུ་རྩ་བཞི་སྟེ་དཀྱིལ་འཁོར་མཐའ་ཡས་པ་ཐམས་ཅད་ཀྱང་དངོས་པོ་རང་བདེན་པས་དངོས་པོ་དང་བདེན་པ་བསྐྱེད་ནས་བྱུང་བར་མིན་པར་རྟེན་འབྲེལ་རྟགས་ཙམ་བཅོས་མིན་གྱི་རང་གར་བྱུང་ལ། ཡི་གེ་དེ་ལས་མ་རྟོགས་པ་དུག་ལྔ་ལམ་རྒྱུད་ལྔའི་རྒྱུ་འབྲས་ཀྱང་དེ་ཉིད་ལས་རང་འཁྲུལ་དུ་སོང་བ་མ་གཏོགས། མ་རྟོགས་དུག་ལྔ་དང་རྒྱུད་ལྔའི་འཁོར་བའི་ཡི་གེའི་རྒྱུ་འབྲས་ཀྱང་གཤིས་རང་བདེན་པར་མེད་ལ། དེ་ལྟར་བཟུང་བས་ཐེག་བརྒྱད་ཕྱིན་ཆད་མགོ་བསྐོར་དྲང་དོན་གྱི་ཐེག་པར་ཤེས་པར་མཛོད། ཅེས་གསུངས་པས་ཀྱང་ཤེས་པར་འགྱུར་རོ། །
འོ་ན་གཉིས་མེད་ཀྱི་སྐལ་ཅན་ལ་དང་པོ་ནས་དབང་གོང་མའི་གོང་མ་ནས་བསྐུར་ནས་རྫོགས་རིམ་ཟབ་གསལ་ཉིད་ནས་ཁྲིད་པས་ས་བཅུ་ལམ་ལྔ་བགྲོད་པའི་ཚུལ་འདི་རྗེ་སྒམ་པོ་པས་ཕྱག་རྒྱ་ཆེན་པོའི་སྐལ་ལྡན་དག་ལ་རྡུལ་ཚོན་གྱི་དཀྱིལ་འཁོར་ལ་སོགས་པར་དབང་མ་བསྐུར་བར། སྣང་སྲིད་ཡེ་དག་ཕྱག་རྒྱ་ཆེན་པོའི་དཀྱིལ་འཁོར་དུ་མ་བཅོས་སྤང་བླང་མེད་པར་དབང་བསྐུར་ཞིང་དེ་དོན་ངོ་འཕྲོད་པ་འབྱམས་ཀླས་སུ་བྱུང་བ་དག་གིས་མི་དགེ་བའི་སྤྱོད་པ་ལྟར་སྤྱད་པ་ཐམས་ཅད་སྔགས་ཀྱི་སྤྱོད་པ་མཆོག་ཏུ་འགྲོ་བ་དཔེར་ན། འབྲོ་དམར་གཡུའི་སྤྱོད་པ་རྗེ་སྒམ་པོ་པའི་རྣམ་ཐར་ནས་འབྱུང་བ་བཞིན་ཡིན་ལ། དེ་ལྟའི་དབང་དུ་མཛད་ནས་སྡིག་ཆེན་སྐལ་ལྡན་ལ་ཕྱིའི་དབང་དང་བསྐྱེད་རིམ་ལ་མ་བརྟེན་པར་རྫོགས་རིམ་ཉིད་ལ་དང་པོ་ནས་ཁྲིད་རུང་བ་འདི་གཉིས་མེད་རྒྱུད་དུ་མ་ཟད། ཕ་རྒྱུད་གསང་བ་འདུས་པ་ནས་ཀྱང་སྦས་དོན་གྱི་ཚུལ་དུ་བསྟན་པ་ཡིན་ཏེ། དཔལ་ལྡན་ཟླ་བས་འདུས་པའི་འགྲེལ་པ་སྒྲོན་གསལ་ལས། ཇི་སྐད་དུ། ཐེག་མཆོག་འདི་ལ་འགྲུབ་པར་འགྱུར་ཞེས་བྱ་བ་ནི་རྡོ་རྗེ་ཐེག་པ་ཆེན་པོ་བླ་ན་མེད་པའོ། །མཆོག་ནི་རིན་པོ་ཆེའི་གང་ཟག་སྟེ། འདི་ཉིད་ཀྱི་འགྲོ་བ་ནས་ཐེག་པ་མཆོག་སྟེ། དེ་ལས་འགྲུབ་པར་འགྱུར་བའོ། །སེམས་ཅན་མཚམས་མེད་ཅེས་བྱ་བ་ལ་སོགས་པ་ལ་ཕ་དང་མ་དང་དགྲ་བཅོམ་པ་གསོད་པ་དང་སངས་རྒྱས་ཀྱི་སྐུ་འཇིག་པ་དང༌། དམ་པའི་ཆོས་སྤང་བ་བྱ་བའི་ལས་ལྔས་ནི་འཆི་བའི་དུས་བྱས་མ་ཐག་ཏུ་དམྱལ་བར་ལྷུང་བར་འགྱུར་བས་ན་མཚམས་མེད་པ་སྟེ་ཉེ་བར་མཚོན་པ་འདིས་ནི་མཚམས་མེད་པ་ཞེས་བྱ་བའི་སྒྲ་ནི་བྱེད་པ་ལ་འཇུག་གོ །སོགས་པ་ཞེས་བྱ་བའི་སྒྲ་ནི་མཚམས་མེད་པ་དང་ཉེ་བ་རྣམས་བཟུང་ངོ༌། །སྡིག་པ་ཆེན་པོ་བྱེད་པ་ཞེས་བྱ་བ་ནི་དགེ་སློང་གི་རྩ་བ་བཞིའི་ལྟུང་བ་བྱུང་བ་ཏ་ལའི་མགོ་བཅད་པ་ལྟར་སངས་རྒྱས་ཀྱི་བསྟན་པ་ལས་ཉམས་ན་སེམས་ཅན་དམྱལ་བ་ན་གཞོལ་བ་སྟེ། དེ་རྣམས་ཀྱང་འདིར་བླ་མའི་དྲིན་གྱིས་རྫོགས་པའི་རིམ་པ་ཐོབ་ནས་འགྲུབ་པར་འགྱུར་ཞིང་སངས་རྒྱས་ཉིད་ཐོབ་པར་འགྱུར་ན་རིགས་ངན་པ་ལ་སོགས་པ་ལྟ་ཅི་སྨོས་ཞེས་དེའི་ཉེས་པ་ལས་འདའ་བའོ། །
དེ་ལྟར་སྣོད་དང་སྣོད་མ་ཡིན་པ་ལྟོས་པ་མེད་པར་དོན་མཛད་པ་ན་ཐེག་པ་ཆེ་བའི་བདག་ཉིད་གསལ་བར་སྟོན་པ་ཡིན་ནོ། །ཞེས་འབྱུང་བ་ཉིད་དོན་ལ་གནས་པ་དེ་ཉིད་ཀྱི་ཕྱིར། གྲུབ་ཆེན་ཤ་བ་རི་དབང་ཕྱུག་དང༌། དཔལ་ནགས་ཀྱི་རིན་ཆེན་དག་གི་ཞལ་ལུང་གྲུབ་ཆེན་ཨཱ་ནནྟ་པཱ་དྷུས་བཀོད་པར། གྲུབ་པའི་དབང་ཕྱུག་བ་ན་རཏྣེའི་ཞལ་སྔ་ནས་ནི། དཀྱིལ་འཁོར་དུ་ཡང་མ་བཅུག དབང་ཡང་མ་བསྐུར། བསླབ་པ་དང་སྡོམ་པ་ལ་མི་གནས་པའི་སློབ་མ་ཐ་མལ་པ་སྣོད་དང་མི་ལྡན་པ་ལ་ཁྲིད་བཏབ་ཆོག་སྟེ། ཅིའི་ཕྱིར་ཟབ་མོའི་ཁྲིད་འདི་ཁོ་ན་ཡིན་པའི་ཕྱིར། ཞེས་མངོན་སུམ་དུ་གསུང་བ་ཐོས་ཞེས་འཆད་གདའ་ལ། དེས་ན་ཁྲིད་དོན་ཉིད་རྣལ་མར་ངོ་འཕྲོད་ན་དབང་དང་དམ་སྡོམ་ཐམས་ཅད་ཀྱི་དོན་གྲུབ་པའི་ཕྱིར། དཔལ་ཕག་མོ་གྲུ་པ་ལྟ་བུས་ཀྱང་འཇིག་རྟེན་གསུམ་གྱི་མགོན་པོ་འབྲི་གུང་པ་སོགས་སློབ་མ་ཆེས་ཆེ་བའི་མཆོག་རྣམས་ལ། རྡུལ་ཚོན་དང་རས་བྲིས་བཀྲམ་ནས་དབང་སྡོམ་ནོད་པ་སྐད་མ་མཛད་པར། ཞལ་མཐོང་བ་ཙམ་གྱིས་དབང་དོན་བསྐྱེད་པར་མཛད་པ་དང༌། རྒྱལ་བའི་དབང་པོ་ཀརྨ་པ་ཆོས་གྲགས་རྒྱ་མཚོའི་ཞལ་སྔ་ནས་ཀྱིས་སློབ་མའི་མཆོག་རྣམས་ལ་སྤྲོས་བཅས་ཀྱི་དབང་སོགས་བསྐུར་བར་མི་མཛད་པར་གསུང་ཁྲིད་བཏབ་པ་ཙམ་གྱིས་རང་བྱུང་ཡེ་ཤེས་ཀྱི་དབང་དོན་སྐྱེས་པ་གྲངས་མེད་པ་གྲུབ་པ་ཐོབ་པ་ཟམ་མ་ཆད་པར་བྱུང་བ་ཉིད་དེ་བཀའ་བརྒྱུད་རིན་པོ་ཆེ་འདི་ལ་གཏམ་དུ་གྲགས་པ་ལའང༌། འགྲོ་མགོན་གྱི་དྲུང་དུ་གླིང་རས་ཀྱིས། སྡོམ་པ་ཞུ་མ་མྱོང༌། དབང་ཞུ་མ་མྱོང༌། དམིགས་པ་ཞུ་མ་མྱོང་བར་བྱིན་རླབས་ཀྱི་སྟོབས་ཀྱིས་ཆུ་བོ་གངྒཱ་ཚུན་ལ་ཕྱག་ཆེན་གྱི་རྟོགས་པ་ཁོང་མཐོ་ཞེས་གྲགས་པ་ལྟ་བུའོ། །དོན་འདི་ལ་དེང་སང་བོད་ཀྱི་སྔགས་པར་འབོད་པ་ཁ་ཅིག་ལྟར། རྡུལ་མཚོན་གྱི་དཀྱིལ་འཁོར་དུ་དབང་བསྐུར་བའི་སྣོད་ལྡན་མིན་པར་བཏགས་ཡོད་མ་བཅོས་པའི་དཀྱིལ་འཁོར་དུ་དབང་བསྐུར་ཀྱང་དབང་མི་ཐོབ་བོ་ཞེས་སྨྲ་བ་དག་རྒྱང་སྲིང་བར་བྱས་པ་ཡིན་ནོ། །
དེས་ན་རྫོགས་རིམ་ཉིད་ཀྱིས་བརྡ་ཐབས་ཙམ་གྱི་སྨིན་གྲོལ་ལས། སྤྲོས་བཅས་རྡུལ་ཚོན་གྱི་དཀྱིལ་འཁོར་སོགས་ལ་མ་བརྟེན་པར་རྡོ་རྗེ་འཆང་གི་གོ་འཕང་ཐོབ་པ་འདི་ནི་སྔོན་རྒྱ་གར་གྱི་གྲུབ་ཐོབ་ཕལ་ཆེ་བའི་རྣམ་ཐར་ལ་སྣང་སྟེ། ཙ་མི་ལོ་ཙའི་གྲུབ་ཐོབ་བརྒྱ་རྩའི་རྣམ་ཐར་ལས། གྲུབ་ཐོབ་ལུ་ཡི་པའང་རྒྱལ་བུ་ཞིག་ཡིན་པ་རྒྱལ་སྲིད་སྤངས་ནས་ཡུལ་གཞན་དུ་ཕྱིན་པ་ཆང་ཚོང་གི་གཙོ་བོ་མ་མཁའ་འགྲོ་མ་ཞིག་གིས། རྒྱལ་བུ་ལ་བལྟས་ནས་ཁྱོད་ལ་འཁོར་ལོ་བཞི་སོགས་ཀྱི་དྲི་མ་དག་འདུག་ཀྱང་ད་དུང་རིགས་ཀྱི་ང་རྒྱལ་བའི་རྟོག་པ་ཡུངས་ཀར་ཙམ་འདུག་ཟེར། དེར་རྒྱལ་བུ་ལ་མཁའ་འགྲོ་མས་ཟས་ངན་པ་བྱིན་པ་མ་བླངས་པས་མཁའ་འགྲོ་མ་ཁྲོས་ནས་ཟས་ལ་བཟང་ངན་གྱི་རྣམ་རྟོག་མ་སྤངས་ན་བྱང་ཆུབ་ག་ལ་རྙེད་ཟེར་བས། རྒྱལ་བུས་ཉ་པས་གངྒཱ་ནས་ཉ་བསད་པའི་སྒྱུ་ལྟོ་ལ་ལོ་བཅུ་གཉིས་བསྟེན་ནས་རྣམ་རྟོག་སྦྱངས་པས་གྲུབ་པ་ཐོབ་སྟེ་ལོ་ཡི་པ་ཞེས་བྱ་བར་གྲགས་ཞེས་པ་དང༌། ཡང་སློབ་དཔོན་ཤནྟི་པ་ཡུལ་དབུས་ནས་སིང་ག་གླིང་གི་རྒྱལ་པོས་སིང་ག་གླིང་དུ་སྤྱན་དྲངས་པས་ལམ་ཁར་རི་རྩེ་གཅིག་ཏུ་མི་གཅིག་གིས་ཏོག་ཙེས་རི་བརྐོ་ཡིན་འདུག་ཟེར་བས་སློབ་དཔོན་ཁྱེད་འདི་ཙམ་དུ་རི་བརྐོ་བ་ཅི་ཡིན་བྱས་པས། རྒྱལ་པོ་ངན་པས་ཡུལ་དུ་སྡོད་མ་བཅུག་པས་འདིར་སྡོད་པ་ལགས་མོད་ཞུས་པས། སློབ་དཔོན་གྱི་ལོག་པའི་བརྩོན་འགྲུས་སོགས་སྤངས་ནས་ཕར་ཕྱིན་དྲུག་བསྒོམ་པའི་ཚིགས་སུ་བཅད་པ་གཅིག་ཏོག་ཙེས་ས་བརྐོ་བ་དང་སྦྱར་ཏེ་གདམས་པས། དེས་ལོ་བཅུ་གཉིས་སུ་དེའི་ས་རྐོ་བ་དང་དོན་སྒོམ་པ་སྒྲགས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས། ལྷའི་དབང་པོ་རྒྱ་སྦྱིན་སོགས་ཀྱིས་བསྙེན་བཀུར་བྱས་པ་ན་རང་གི་སློབ་དཔོན་གང་དུ་བཞུགས་མངོན་ཤེས་ཀྱིས་བརྟགས་པས།
དེ་ནས་ཟླ་བ་དྲུག་འགྲོ་དགོས་པའི་མ་ག་དྷར་བཞུགས་པར་དགོངས་ནས། སློབ་དཔོན་སྐུ་དྲིན་ཆེ་བས་བཀའ་དྲིན་གསོབ་པའི་བསྙེན་བཀུར་གྱི་ཆེད་དུ་བི་ཀ་མ་ལར་སློབ་དཔོན་བཞུགས་པའི་ནམ་མཁའ་ལ་ཏོག་ཙེ་པའི་ཡེ་ཤེས་ཀྱི་ལུས་ཀྱིས་ཕྱག་དང་བསྐོར་བ་སོགས་ཀྱི་བསྙེན་བཀུར་མཛད་པས་སློབ་དཔོན་དཔོན་སློབ་ཀྱིས་མ་མཐོང༌། ཕྱིས་ས་ལ་བབས་ནས་རྣམ་སྨིན་གྱི་ལུས་ཀྱིས་སློབ་དཔོན་གྱི་ཞབས་ལ་ཕྱག་བྱས་པས། སློབ་དཔོན་གྱིས་ཁྱོད་སུ་ཡིན་གསུངས་པས། སློབ་མ་ལགས་མོད་ཞུས་པས། ང་ལ་སློབ་མ་དཔག་ཏུ་མེད་པ་ཡོད་པས་ངོས་མ་ཟིན་གསུངས་པས། ཏོག་ཙེ་བའི་རྒྱུ་མཚན་ཞུས་པས། སློབ་དཔོན་གྱིས་ཁྱོད་ལ་ཡོན་ཏན་ཅི་ཡོད་གསུངས་པས། ཏོག་ཙེ་པས་བདག་གིས་ཕར་ཕྱིན་དྲུག་གི་དོན་ལ་བསྒོམས་པས་ཕྱག་རྒྱ་ཆེན་པོའི་དངོས་གྲུབ་ཐོབ་ཞུས་པས།
འོ་ན་ཁྱོད་སྒྲུབ་པ་བྱས་ངས་བཤད་པ་བྱས་པས། བདག་གི་ཡོན་ཏན་ཀྱང་དེ་རྒས་ནས་བརྗེད་འདུག་པས་ཁྱོད་ཀྱི་དངོས་གྲུབ་ཀྱི་ཡོན་ཏན་གྱི་ཆོས་ཀྱང་བདག་ལ་སྟོན་གསུངས་པས། སློབ་དཔོན་ཏོག་ཙེ་པས་དབེན་པའི་གནས་སུ་སློབ་དཔོན་ཤནྟི་པ་ལ་ཕྱག་རྒྱ་ཆེན་པོའི་ཡོན་ཏན་གྱི་རྫུ་འཕྲུལ་དུ་མ་བསྟན་པས་དེ་ཉིད་བྱིན་རླབས་ཀྱི་གདམས་ངག་ཏུ་སོང་ནས། སློབ་དཔོན་ཤནྟི་པས་ཀྱང་ལོ་བཅུ་གཉིས་སུ་བསྒོམས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་སྐད་དེ། འདི་ལྟ་བུའི་ཆོས་ཚུལ་མཐའ་ཡས་པས་དེང་སང་ཁ་ཅིག་ལྟར་རྡུལ་ཚོན་གྱི་དཀྱིལ་འཁོར་ཞིག་ལྷར་མོས་སྒོམ་གྱི་བུམ་ཆུས་ཁྲུས་ཀྱི་ཆོ་ག་མ་བྱས་པར་རྒྱུད་སྨིན་ཅིང་གྲོལ་བའི་ཕྱག་རྒྱ་ཆེན་པོའི་ཡེ་ཤེས་བསྐྱེད་མི་ནུས་སོ་ཞེས་སྨྲ་བ་དེ་དག་ཁ་རོག་རེ་སྡོད་པར་མ་བྱས་སམ་སྨྲས་པ།
ཆོས་ཟབ་དོན་ལ་འཇིགས་པ་མེད་པ་ཡི། །
དབང་རྣོན་སྐལ་ལྡན་རྗེས་སུ་བཟུང་བའི་ཚུལ། །
ཀརྨ་པཀྴིའི་བཞེད་དོན་ཇི་ལྟ་བར། །
ཡེ་ཤེས་མཁའ་འགྲོའི་མན་ངག་ཇི་བཞིན་དུ། །
ལེགས་པར་ཕྱེས་ལ་ཆོས་འདི་སྐྱོང་རྣམས་ཀྱིས། །
ལེགས་པར་དགྱེས་པའི་བདེ་དེས་སྒྲུབ་བརྒྱུད་མཆོག །
གང་འདིར་བཞུགས་སོ་ཅོག་གི་རྒྱུད་ཉིད་ལས། །
མངོན་པར་རྟོགས་པའི་བྱིན་རླབས་འཇུག་གྱུར་ཅིག །ཅེས་སོ། །
གཉིས་པ་གྲོལ་བར་བྱེད་པའི་ལམ་བསྒོམ་ཚུལ་ལ་གསུམ། སྔོན་འགྲོ །དངོས་གཞི། རྗེས་སོ། །དང་པོ་༼སྔོན་འགྲོ་༽ལ་བཞི། ཅི་བྱེད་ཐར་པའི་ལམ་དུ་འགྲོ་ཆེད་སྐྱབས་འགྲོ་སེམས་བསྐྱེད་ཀྱི་མན་ངག །སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས། ཚོགས་གཉིས་ཡོངས་སུ་རྫོགས་པར་བྱེད་པ་མཎྜལ་གྱི་བྱ་བ། བྱིན་རླབས་མྱུར་དུ་འཇུག་བྱེད་བླ་མའི་རྣལ་འབྱོར་རོ། །དང་པོ་༼ཅི་བྱེ ད་ཐར་པའི་ལམ་དུ་འགྲོ་ཆེད་སྐྱ བས་འགྲོ་སེམས་བསྐྱེད་ཀྱི་མན་ངག་༽ནི།
སྟན་བདེ་བར་ལུས་བཅོས་ཏེ་འདུག་ནས། སེམས་ཅན་ཐམས་ཅད་བདེ་བ་དང་ཕྲད་འདོད་ཀྱི་བྱམས་པ། སྡུག་བསྔལ་དང་བྲལ་འདོད་ཀྱི་སྙིང་རྗེ། བདེ་བ་དང་ལྡན་པ་ལ་དགའ་བ། ཆགས་སྡང་མེད་པར་ཀུན་ལ་སྙོམས་པས་ཕན་པར་སེམས་པའི་བཏང་སྙོམས་ཏེ། དེ་ལྟའི་བློས་དྲངས་ནས་མ་རྒན་འགྲོ་བ་འདི་ཐམས་ཅད་ལ་བདག་གི་རྡོ་རྗེ་འཆང་གི་གོ་འཕང་གི་སྒོ་ནས་ཕན་གདགས་པར་བྱ་བ་ལ་དང་པོར་རང་རེའི་རྡོ་རྗེ་འཆང་གི་གོ་འཕང་ཐོབ་པར་བྱ་བའི་སེམས་བསྐྱེད་པར་བྱ་བ་དེའི་དང་པོར་དེ་ལྟར་སེམས་ཅན་ཐམས་ཅད་ཀྱི་སྐྱབས་གཅིག་དེ་ཉིད་ལ་བདག་ཉིད་དེའི་དངོས་པོར་འགྱུར་བའི་ཆེད་དུ་བདག་གཞན་མཁའ་མཉམ་ཐམས་ཅད་གསང་སྔགས་རྡོ་རྗེ་ཐེག་པའི་སྐྱབས་ཞུ་བར་བྱའོ་སྙམ་པའི་འདུན་པ་དྲག་པོས། རང་གི་སྨིན་མཚམས་ཀྱི་མདུན་གྱི་ནམ་མཁར་རིན་པོ་ཆེའི་ཁྲི་སེང་གེས་བཏེགས་པའི་སྟེང་དུ། པད་དཀར་དང་ཉི་མའི་གདན་ལ། སངས་རྒྱས་དཀོན་མཆོག་གི་ངོ་བོ་དཔལ་ལྡན་བླ་མ་དམ་པ་རྡོ་རྗེ་སེམས་དཔའི་རྣམ་པ་ཅན་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ། རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་གྱི་སྟོད་གཡོགས་དང༌། ག་ཤལ་དང་སྨད་གཡོགས་གྲོལ་བས་བཀླུབས་པ། རྡོ་རྗེ་དཀྱིལ་ཀྲུང་གིས་བཞུགས་པའི་པང་པར། ཡུམ་རྡོ་རྗེ་རྣལ་འབྱོར་མ་དམར་མོ་གྲི་གུག་དང་ཐོད་པ་ཅན་ཕྱག་རྒྱ་ལྔ་དང་ལྡན་པ། ནུ་མ་དང་བྷ་ག་སྦེག་ཅིང་དབུ་སྐྲ་གྲོལ་བས་སྐུ་རྒྱབ་ནོན་ཅིང་ཐོད་སྐམ་ལྔས་དབུ་རྒྱན་པ། པདྨའི་སྐྱིལ་དཀྲུང་གིས་བདེ་བར་འཁྱུད་པའི་སྟེང་གི་ཆ་ལ་བརྒྱུད་པའི་བླ་མ་རྣམས་དང༌། སྐུའི་རྒྱབ་ཏུ་རིན་པོ་ཆེའི་ཁྲི་གདན་གདུགས་རྒྱལ་མཚན་གནམ་ཡོལ་མཐའ་ཡས་པར་བླ་མས་བསྟན་བྱའི་དམ་ཆོས་སྟོང་ཉིད་སྙིང་རྗེ་དབྱེར་མེད་ཀྱི་རང་བཞིན་གླེགས་བམ་གྱི་རྣམ་པར་བཞུགས་པ། སྐུའི་གཡས་གཡོན་དུ་ཁྲི་གདན་སོགས་བཤམས་མ་ཐག་པར་འགྱུར་མེད་བདེ་བའི་ཐུགས་ཅན་གྱི་དགེ་འདུན་གྱི་ངོ་བོ། དཔའ་བོ་དང་མཁའ་འགྲོ་མའི་ཚོགས་ཁྱིམ་པ་དང་རབ་ཏུ་བྱུང་བའི་ཚུལ་སྣ་ཚོགས་པས་བཞུགས་པ། འོག་ཏུ་ཁྲི་གདན་སྔར་ལྟར་ལ་དམ་ཉམས་དགྲ་བགེགས་བསྒྲལ་བའི་རོ་གདན་གྱི་སྟེང་དུ་དཀོན་མཆོག་གསུམ་གའི་ངོ་བོ་བླ་མ་མགོན་པོ་དབྱེར་མེད་པའི་བདག་ཉིད་དཔལ་ཡེ་ཤེས་ཀྱི་མགོན་པོ་བེར་ནག་ཅན་ལྕམ་དྲལ་རང་རང་གི་མངོན་རྟོགས་ནས་འབྱུང་བ་ལྟར་གསལ་ཞིང༌། སྐུའི་མདུན་དུ་ཕྱི་ནང་གསང་བ་དེ་ཁོ་ནའི་མཆོད་པ་རབ་འབྱམས་སྤྲིན་ཕུང་ལྟར་འཕྲོ་བར་གྱུར་ཅིང་དཀོན་མཆོག་གསུམ་སོགས་མཆོད་ཡུལ་དང༌། མཆོད་བྱའི་རྫས་ཀྱི་གནས་སྟེང་བར་འོག་གསུམ་གྱི་ཆ་ལ། ཨོཾ་ཨཱཿཧྃ་གི་འོད་ཀྱིས་སངས་རྒྱས་བྱང་སེམས་ཐམས་ཅད་ཀྱི་བདེ་སྟོང་དབྱེར་མེད་ཀྱི་བཅུད་མཆོག་སྤྱན་དྲངས་ཏེ་བསྟིམ་པས། མཆོད་ཡུལ་མཆོད་རྫས་ཐམས་ཅད་སྔར་ལས་མཚར་སྡུག་འོད་དུ་ཆགས་པར་གྱུར་ཏེ། རབ་ཏུ་སྤྲོ་བ་དང་བཅས་ཏེ་ཕྱིའི་མཆོད་པ་འབུལ་བ་ནི། ངག་ཏུ།
འགྲོ་ཀུན་རེ་རེའང་མཁའ་ཁྱབ་ཞིང་རྡུལ་གྱི། །
ལུས་ཅན་མཛེས་མ་ཁང་བཟང་མར་གྱུར་ཏེ། །
ཁང་བཟང་ཡིད་འོང་མཁའ་མཉམ་འཕྲོ་གྱུར་པས། །
སྐྱབས་གནས་དཀོན་མཆོག་གསུམ་པོ་མཆོད་པར་བགྱིད། །
དེ་བཞིན་དུ་རིགས་བསྒྲེ་སྟེ། རྟ་བབས། བསིལ་ཁང༌། ཁྲུས་ཁང༌། སྲོ་ཁང༌། ལྡུམ་ར། སྐྱེད་ཚལ། གདན་ཁྲི། བླ་རེ། གདུགས་མཛེས། རྒྱལ་མཚན། བ་དན། རྔ་ཡབ། བསིལ་ཡབ། ཁྲུས་ཆབ། མཆོད་ཡོན། ཞབས་བསིལ། ཞལ་བསིལ། འཐོར་འཐུང༌།
མེ་ཏོག །བདུག་སྤོས། སྣང་གསལ། དྲི་མཆོག །ཞལ་ཟས། རོལ་མོ། སྐུ་འཁྲུས། ན་བཟའ། རྒྱན་མཆོག །གཟུགས་མཛེས། སྒྲ་དབྱངས། དྲི་བཟང༌། རོ་མཆོག །རེག་བྱ། གཟིམས་མལ། བང་མཛོད། གཏེར་མཆོག །ལོ་ཏོག །རྫིང་བུ། བ་མཆོག །དཔག་ལྗོན། བཞོན་པ། རྩེད་འཇོ། གྲོང་ཁྱེར་དང༌། གྲོང་བརྡལ། སྨན་ལྗོངས། རྒྱ་མཚོ། རི་གླིང༌། འཁོར་ལོར། ནོར་བུ། བཙུན་མོ། བློན་པོ། གླང་པོ། །རྟ་མཆོག །དམག་དཔོན། འཁོར་གཡོག་ཅེས་ཉེ་བར་གང་བ་ཁོ་ནས་མཆོད་པར་བྱའོ། །ནང་གི་ཚོགས་ཀྱི་འཁོར་ལོའི་མཆོད་པ་ནི། ཡཾ་ལས་རླུང༌། རཾ་ལས་མེ། ཀཾ་ལས་མི་མགོའི་སྒྱེད་བུ་གསུམ་གྱི་སྟེང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་དབུས་སུ་ཧྃ་ལས་དྲི་ཆུ་ཧྃ་གིས་མཚན་པ། ཤར་ལྷོ་ནུབ་བྱང་རྣམས་སུ་བྷྲུཾ་ཨཾ་ཛྭིཾ་ཁཾ་ལས་དྲི་ཆེན་རཀྟ་ཁུ་བ་ཀླད་པ་ཡི་གེ་དེ་དག་གིས་མཚན་པ། དེ་བཞིན་དུ་དབུས་དང་ཕྱོགས་བཞིར་གོ་ཀུ་ད་ཧ་ན་ལས་བ་ལང་ཁྱི་གླང་པོ་རྟ་མིའི་ཤ་རང་རང་གི་ཡི་གེས་མཚན་པ། དེ་ལས་རླུང་གཡོས་མེ་སྦར་བདུད་རྩི་བཀོལ། ཨོཾ་ཨཱཿཧཾ་གིས་སྐུ་གསུང་ཐུགས་ཀྱི་བདུད་རྩིར་གྱུར། དེ་ནས་ཨོཾ་ཨཱཿཧྃ་ཞེས་མཐེབ་སྲིན་གྱིས་བླངས་ཏེ་མཆོད་དོ། །
དེ་ནས་རང་གི་སྙིང་ག་ནས་རང་གི་སེམས་ཡེ་ཤེས་ཀྱི་མཁའ་འགྲོ་མ་སྐུ་མདོག་དམར་མོ་གྲི་ཐོད་ཅན་གཅེར་བུ་ཞིག་བྱུང་སྟེ། རང་ལུས་འདི་རི་རབ་ཙམ་དུ་བྱིན་གྱིས་བརླབས་ནས་གྲི་གུག་གིས་སྨིན་མཚམས་ནས་ཐོད་པ་སྒོར་མོར་བྲེགས་པའི་གན་ཀྱལ་དུ་བསྒྱེལ་བའི་ནང་དུ་ལུས་ཐམས་ཅད་གཏུབས་ཤིང་བཅུག་སྟེ། ཨོཾ་ཨཱཿ་ཧྃ་གིས་སྐུ་གསུང་ཐུགས་ཀྱི་བདུད་རྩི་ཆེན་པོར་གྱུར་ནས། སླར་མཆོད་ཡུལ་རྣམས་ཀྱི་ཐུགས་ཀ་ནས་རོ་རྡོ་རྗེ་མ་ཕྱག་དུ་ཡེ་ཤེས་ཀྱི་ཐོད་མཆོག་བསྣམས་པ་དཔག་ཏུ་མེད་པ་དང༌། རང་སེམས་རྡོ་རྗེ་རྣལ་འབྱོར་མ་དང་དབྱེར་མེད་དུ་གྱུར་པས་བདུད་རྩི་ཆེན་པོ་དེ་ཉིད་ནས་བཅུས་ཏེ། དཔལ་ལྡན་བླ་མ་དམ་པ་སྐྱབས་གནས་རིན་པོ་ཆེ་གསུམ་ལ་དགྱེས་དགུར་བསྟབ་པས་ཚིམ་པ་ཆེན་པོས་སྔར་ལས་ཀྱང་བཀྲག་མདངས་ཤིན་ཏུ་གསལ་བས་བདག་ལ་མཉེས་པ་ཆེན་པོ་རྗེས་སུ་ཆགས་པས་འབྲལ་མི་ཤེས་པར་ཐུགས་རྗེས་འཛིན་པར་བསམ་མོ། །གསང་བ་སྙོམས་པར་འཇུག་པའི་མཆོད་པ་ནི། བདག་སོགས་མཁའ་མཉམ་གྱི་སེམས་ཅན་ཐམས་ཅད་ཀྱི་ནང་རིག་འགྱུར་མེད་ཡེ་ཤེས་ཀྱི་ཁམས་ཅན་གྱི་ལྷ་མོ་སྣ་ཚོགས་ཡུམ་གཅེར་བུ་རྒྱན་སྤངས་པ། རབ་ཏུ་འཚེར་བ་ལོ་བཅུ་གཉིས་མའི་ལང་ཚོ་ཅན་དུ་གྱུར་ནས། དཔལ་ལྡན་བླ་མ་དམ་པ་སྐྱབས་གསུམ་གྱི་ལྷན་ཅིག་སྐྱེས་མ་རྡོ་རྗེ་རྣལ་འབྱོར་མ་དང་དབྱེར་མེད་པར་གྱུར་ཏེ། སྐྱབས་མཆོག་གསུམ་གྱི་སྐུ་གསུང་ཐུགས་ཀྱི་བདེ་བ་རྒྱུན་མི་ཆད་པར་བསྐུལ་ཞིང་མཆོད་པས་སྐྱབས་ཡུལ་བདག་སོགས་མཁའ་མཉམ་གྱི་སེམས་ཅན་ཐམས་ཅད་དང་སྐྱབས་གནས་དཀོན་མཆོག་རིན་པོ་ཆེ་རྣམ་པ་གསུམ་ཕན་ཚུན་འབྲལ་མི་ཕོད་པའི་བདེ་བའི་མཆོད་པ་ལས་ཕྱིར་ཉམས་པ་མེད་པར་རྗེས་སུ་འཛིན་པར་བསྒོམ་མོ། །
དེ་ཁོ་ན་ཉིད་ཀྱི་མཆོད་པ་ནི། མཆོད་བྱ་མཆོད་ཡུལ་མཆོད་པ་ཐམས་ཅད་དངོས་པོ་ལ་དེ་ལྟར་རང་རྒྱུད་དུ་གྲུབ་ན། དེ་ལྟ་བུའི་ཚད་གཞལ་མེད་པའི་མཆོད་པས་མཆོད་མི་ནུས་པས། དེའི་བསགས་འབྲས་ཀྱི་རང་གཞན་ཐམས་ཅད་རྡོ་རྗེ་འཆང་གི་གོ་འཕང་ཐོབ་པར་ཡང་མི་ནུས་པ་ཞིག་ན་དེ་ལྟ་ཡང་མ་ཡིན་པའི་ཕྱིར། མཆོད་སོགས་ཀྱི་བྱ་བྱེད་དེ་དང་དེར་མ་གྲུབ་བཞིན་དུ་མཆོད་པའི་རོལ་པ་མཐའ་མེད་དུ་འཕྲུལ་བ་སྒྱུ་མ་ཐམས་ཅད་ཉིད་ཀྱི་ཕྱིར། སྒྱུ་མ་ལྟ་བུའི་རྒྱུ་ལས་སྒྱུ་མ་ལྟ་བུའི་འབྲས་བུ་རྒྱུན་མི་ཆད་པར་འབྱུང་བའི་རྟེན་འབྲེལ་གྱི་ཆོས་ངོ་མཚར་བ་ལ་ཇེ་ཆེར་བྲོད་པ་དང་བཅས་ཏེ། མཆོད་སོགས་ངོམས་པ་མེད་པའི་དགེ་རྩ་མཆོག་མི་ཤེས་པ་ལ་བསླབ་པར་བྱའོ། །
དེ་ནས་བདག་འབུལ་བ་ནི། འདི་སྐད་དུ། ཨོཾ་ཏྲི་རཏྣ་པུ་ཛོ་ས་སྠཱ་ན་ཨཱཏྨཱ་ནཾ་ནིརྨཱ་ཏ་ཡཱ་མི། ཞེས་པས། བདག་དུས་ད་ནས་བཟུང་སྟེ་ཇི་སྲིད་སངས་མ་རྒྱས་ཀྱི་བར་སྲིད་ཞིའི་འཇིགས་པ་ལས་སྐྱོབ་པའི་སྐྱབས་གནས་ཞུ། དེ་ཡང་ཇི་ལྟར་ཞུ་ན། བླ་མ་སངས་རྒྱས་ལ་སྲིད་ཞི་ལས་སྐྱོབ་ཐབས་སྟོན་པའི་སྟོན་པ་པོ་སངས་རྒྱས། ཐབས་དེ་ཉིད་ཉམས་སུ་བླངས་པས་སྐྱོབ་པར་འགྱུར་བ་ཉིད་ཀྱིས་བསྐྱབ་པ་ཆོས། དེ་ལྟར་སྒྲུབ་པར་མཛད་པའི་གྲོགས་མཆོག་དགེ་འདུན་དེ་ལས་གཞན་དུ་དགོངས་བྱར་མེད་པ་རྣམས་ལ་དེའི་གྲོགས་རམ་ཞུ་བ་ནི་དགེ་འདུན་ཏེ། སྐྱབས་གསུམ་པོ་དེ་ལ། བདག་ཁོ་ནར་མ་ཟད་མཁའ་ཁྱབ་སེམས་ཅན་ཐམས་ཅད་དེའི་ཆེད་དུ་སྐྱབས་སུ་འགྲོ་བར་མོས་ཏེ། ངག་ཏུ། བདག་གཞན་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་དཀོན་མཆོག་ཆོས་ཀྱི་སྐུ་ལ་སྐྱབས་སུ་མཆིའོ། །བདག་གཞན་མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་བདེ་སྟོང་དབྱེར་མེད་དམ་ཆོས་དཀོན་མཆོག་ལོངས་སྤྱོད་རྫོགས་པའི་སྐུ་ལ་སྐྱབས་སུ་མཆིའོ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད་འགྱུར་མེད་ཐུགས་ཅན་དགེ་འདུན་དཀོན་མཆོག་སྤྲུལ་པའི་སྐུ་ལ་སྐྱབས་སུ་མཆིའོ། །ཞེས་རྩེ་གཅིག་པས་སྐྱབས་འགྲོ་དྲག་པོ་ཡུན་རིང་དུ་བྱས་ནས་དེའི་མཐར་སེམས་བསྐྱེད་ཅིང་འདོད་དོན་གསོལ་བ་གདབ་པ་ནི།
སྐྱབས་གནས་མཆོག་གྱུར་རིག་འཛིན་གསང་སྔགས་ཀྱི། །
དཀོན་མཆོག་གསུམ་གྱི་དངོས་དེ་བདག་ཉིད་དང༌། །
འགྲོ་བ་ཀུན་གྱི་ཐོབ་བྱེད་དང་པོར་བདག །
རྡོ་རྗེ་འཆང་དབང་གོ་འཕང་བསྒྲུབ་པར་བྱ། །
དེ་ཡི་སྤྱོད་པ་མ་ལུས་སྤྱད་པར་བགྱི། །
དེ་ཡི་ལོག་ཕྱོགས་ཀུན་ལས་བསྐྱབ་ཏུ་གསོལ། །
བདུད་བཞིའི་བར་ཆད་ཀུན་ལས་བསྲུང་བར་མཛོད། །
ཇི་ལྟར་འདོད་པའི་མངོན་རྟོགས་འཆར་བ་དང༌། །
འགལ་རྐྱེན་སྒྲིབ་གཉིས་མ་ལུས་བྱང་བ་དང༌། །
ཚོགས་གཉིས་བསགས་པ་སྟོབས་སུ་འཕེལ་བ་ནས། །
རྡོ་རྗེ་འཆང་ཆེན་གོ་འཕང་འགྲུབ་པར་མཛོད། །
ཅེས་གསོལ་བ་བཏབ་ནས། དཀོན་མཆོག་གསུམ་ཀྱང་རང་གི་གནས་གསུམ་དུ་ཐིམ་པའི་མོས་པས་ཇི་སྐད་དུ། བསོད་ནམས་འདི་ཡི་རྣམ་གསུམ་སྲིད་པ་ལ་གནས་སེམས་ཅན་རྣམས་ནི་བླ་མེད་བྱང་ཆུབ་ཐོབ་པར་ཤོག །ཅེས་བསྔོས་ནས་ཐུན་མཚམས་ཀྱི་བྱ་བ་ལ་འཇུག་གོ །འདི་ལྟར་སྐྱབས་སུ་འགྲོ་བའང༌། ཇི་སྐད་དུ། སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་པའི་སླད་དུ་སྐྱབས་སུ་ཉེ་བར་འགྲོ་བ་སྟེ། །ཞེས་འབྱུང་ལ། འགྲོ་ཚུལ་ཡང་ཚེ་འདིའི་འདུ་འཛི་ཐམས་ཅད་དོར་ནས་ཚད་མེད་བཞི་དང་སེམས་བསྐྱེད་པ་སྔོན་དུ་འགྲོ་བ་ཅན་གྱི་སྐྱབས་སུ་འགྲོ་བར་བྱ་དགོས་པར་གསུངས་ཏེ། འགྲེལ་ཆེན་ལས། སེམས་ཅན་ཐམས་ཅད་བུ་གཅིག་པ་ལྟ་བུར་མཆོག་ཏུ་བརྩེ་བའི་སེམས་རྗེས་སུ་བཅིངས་པ། འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་ནས། བུ་དང་ཆུང་མ་ལ་སོགས་པ་དང་རང་གི་ལུས་ལ་ལྟོས་པ་མེད་པ། ཚོགས་ཁང་དང་གཙུག་ལག་ཁང་དང་བླ་མའི་རྫས་ཉེ་བར་ལོངས་སྤྱོད་པ་ལས་ཕྱི་རོལ་དུ་གྱུར་པ། སངས་རྒྱས་དང་བྱང་ཆུབ་སེམས་དཔའ་ལམ་ལ་བསྟེན་པ་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཏེ་ཚངས་པའི་གནས་བཞིས་རྣམ་པར་གནས་པ། ཞེས་འབྱུང་ངོ༌། །
འདི་ལྟའི་སྐྱབས་གསུམ་ཀྱང་རང་གི་རྡོ་རྗེ་སློབ་དཔོན་ཉིད་སངས་རྒྱས་དེའི་བསྟན་པ་ཆོས་དང༌། དེའི་ནང་རིག་འགྱུར་མེད་ཀྱི་བཀའ་དྲིན་ཐོབ་པ་དགེ་འདུན་ཏེ་སེམས་ཅན་ལ་སྙིང་རྗེའི་དབང་དུ་གྱུར་པ། རྣལ་འབྱོར་ཕ་མ་དང་ཐ་ན་དབང་བདུན་ཐོབ་པའི་དགེ་བསྙེན་ཕ་མ་ཡན་ཆད་བཟུང་བ་ཡིན་ཏེ། ཇི་སྐད་དུ། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡི་བསྟན་པའོ། །དགེ་འདུན་གང་ཞིག་དེར་གནས་རབ་ཏུ་དགའ་བའི་སྙིང་དང་སེམས་ཅན་ཀུན་ལ་རྗེས་སུ་བརྩེ་བ་སྟེ། །དེ་འདིར་རྣམ་བཞི་རྣམ་པ་གཉིས་གསུངས་འདིར་ནི་སླར་ཡང་ཉན་ཐོས་པ་དང་བླ་ན་མེད་པའོ། །དགེ་སློང་རྣམས་དང་དགེ་སློང་མ་དང་སླར་ཡང་འདི་ནི་དགེ་བསྙེན་ཆེན་པོ་དག་དང་དགེ་བསྙེན་མ། །རྣལ་འབྱོར་མ་དང་རྣལ་འབྱོར་པ་རྣམས་ལྷན་སྐྱེས་བདེ་བ་ལ་དགའ་དགེ་བསྙེན་ཡང༌། །ཞེས་སོ། །དེའི་རྟེན་སྐུ་གཟུགས་གླེགས་བམ་རྒྱུའི་ཐེག་པ་དང༌། སོ་སྐྱེའི་དགེ་འདུན་རྣམས་ནི་སྐྱབས་གནས་ཀྱི་གཟུགས་བརྙན་ཙམ་ལས་དངོས་ནི་མ་ཡིན་ཏེ། ཇི་སྐད་དུ། འདིར་ནི་སངས་རྒྱས་གཙུག་ལག་ཁང་ན་གནས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང༌། །དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་སྟེར་བ་མིན། །ཞེས་འབྱུང་ལ། སློབ་དཔོན་དེ་ཉིད་ཀྱི་སྐུ་གསུང་ཐུགས་གསུམ་ནི་མཆོག་གསུམ་དང༌། སྐུ་གསུམ་སྟེ། རྡོར་ཕྲེང་དུ།
དྲི་མེད་སེམས་ནི་སངས་རྒྱས་འགྱུར། །
ཆོས་ནི་ངག་ཏུ་ཡང་དག་གསུངས། །
སྐུ་ནི་དགེ་འདུན་ཞེས་གསུངས་ཏེ། །
བྱང་ཆུབ་སེམས་དཔའི་ཚོགས་ཀྱི་གནས། །
ཞེས་འབྱུང་ལ། དེ་དག་ལ་ཡོ་བྱད་ཀྱི་མཆོད་པས་མཆོག་གི་གོ་འཕང་ཐོབ་པ་ནི། ཇི་སྐད་དུ།
བསོད་ནམས་ཡེ་ཤེས་དོན་གྱི་སླད་དུ་རྟག་པར་མཆོག་ཏུ་འདོད་པའི་སྦྱིན་པ་རྣམ་པ་སྣ་ཚོགས་ཀྱང༌། །
ཉན་ཐོས་རྣམས་ལ་མཆོད་སྟོན་ལ་སོགས་རྣལ་འབྱོར་པ་ལ་མཆོག་གི་བདེ་བྱེད་འདོད་པའི་སྦྱིན་པ་ཡང༌། །
སྦྱིན་པ་པོ་གང་རབ་ཏུ་དགའ་བའི་སྙིང་དང་དུས་ཀུན་ཏུ་ནི་ཆགས་པའི་སེམས་ཀྱིས་སྦྱིན་བྱེད་པ། །
དེ་དག་བསོད་ནམས་ཡེ་ཤེས་རྫོགས་ཏེ་མཆོག་གི་བདེ་བའི་གནས་སུ་སྐྱེ་བ་འདི་ལ་འགྲོ་བར་འགྱུར། །ཞེས་འབྱུང་ངོ༌། །
གཉིས་པ་སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས་ནི།
སེམས་ཅན་ཐམས་ཅད་སངས་རྒྱས་ཐོབ་པའི་ཕྱིར་རྡོ་རྗེ་སེམས་དཔའི་སྒོམ་བཟླས་ཀྱིས་བདག་སོགས་འགྲོ་བ་ཐམས་ཅད་ཀྱི་སྡིག་སྒྲིབ་སྦྱང་བར་བྱ་སྙམ་ན། རང་གཞན་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་སྤྱི་བོའི་སྟེང་དུ་པཾ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧྃ་གིས་མཚན་པ། དེ་ལས་འོད་ཟེར་དཔག་ཏུ་མེད་པ་འཕྲོས། འཕགས་པ་མཆོད། སེམས་ཅན་གྱི་སྡིག་སྒྲིབ་སྦྱངས་ཚུར་འདུས་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། རྡོ་རྗེ་དང་དྲིལ་བུ་འཛིན་པས་རང་འདྲའི་ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པ་ལ་འཁྱུད་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཡུམ་དེ་དག་གི་གནས་གསུམ་དུ་ཨོཾ་ཨཱཿཧྃ་ལས་འོད་འཕྲོས། ཡེ་ཤེས་པ་སྦྱངས་ནས་དམ་ཚིག་པ་དང་དབྱེར་མེད་དུ་གྱུར་པ་ལ། སླར་སངས་རྒྱས་ཐམས་ཅད་ཀྱིས་དབང་བསྐུར། སྤྱི་བོར་རིགས་ཀྱི་བདག་པོ་མི་བསྐྱོད་པ་སྤྲུལ་སྐུས་དབུ་བརྒྱན་པར་གྱུར། སླར་ཡང་ཡབ་ཡུམ་གྱི་ཐུགས་ཀར་ཟླ་གདན་ཧྃ་ཡིག་དང་བཅས་པའི་མཐར་ཡི་གེ་བརྒྱ་པའི་སྔགས་ཕྲེང་འོད་ཟེར་གྱི་འཕྲོ་འདུ་རབ་ཏུ་འབར་བར་བསམ། དེ་ལ་དད་འདུན་དྲག་པོས་བདག་སོགས་མཁའ་མཉམ་སེམས་ཅན་ཐམས་ཅད་ཀྱི་ཚེ་རབས་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ་ཞེས་གསོལ་བ་བཏབ་པས། ཐུགས་ཀའི་ས་བོན་ལས་ཡེ་ཤེས་ཀྱི་བདུད་རྩིའི་རྒྱུན་བྱུང༌། སྐུའི་ནང་གང༌། ཡབ་ཡུམ་ཀྱི་སྦྱོར་མཚམས་ནས་བདག་སོགས་མཁའ་མཉམ་སེམས་ཅན་ཐམས་ཅད་ཀྱི་སྤྱི་བོ་ཚངས་པའི་བུ་ག་ནས་མར་བབས། བདག་སོགས་སེམས་ཅན་ཐམས་ཅད་ཀྱི་སྤྱི་མགྲིན་སྙིང་ལྟེ་གསང་གནས་ནས་རྐང་མཐིལ་གྱི་བར་དུ་རིམ་པས་སྐྱ་མེ་རེ་རེ་ཁེངས་ནས་ལུས་ཀྱི་སྡིག་སྒྲིབ་ཐམས་ཅད་ནད་ཁུ་དེར་རྣག་ཁྲག་གི་རྣམ་པར་བཤང་གཅི་དང་བ་སྤུའི་མཐར་ཕྱིར་ཐོན་ནས། དེའི་ཤུལ་དུ་བླ་མ་ཡབ་ཡུམ་ཀྱི་ཐུགས་ཀའི་ཡེ་ཤེས་ཀྱི་བདུད་རྩིའི་ངོ་བོའི་བྱང་ཆུབ་ཀྱི་སེམས་དཀར་དམར་གྱིས་གང་བས་སྡིག་སྒྲིབ་ཐམས་ཅད་དང་བྲལ་ལོ་ཞེས་ང་རྒྱལ་འཛིན་བཞིན་པར། ཨོཾ་བཛྭ་ས་ཏྭ་ཧཱུྃ། བརྟག་གཉིས་སྙིང་འགྲེལ་ཡང་འགྱུར་ལས། ཞེས་པའམ། ཨོཾ་བཛྲ་ས་ཏྭ་ས་མ་ཡ་མ་ནུ་པཱ་ལ་ཡ། རྡོ་རྗེ་སེམས་དཔའ་དམ་ཚིག་རྗེས་སུ་སྐྱོངས་ཤིག །དྲ໏་དྡྷོ་མེ་བྷ་ཝ། བརྟན་པའི་བདག་ཉིད་ཀྱི་རང་བཞིན། སུ་ཏོ་ཥྱོ་མེ་བྷ་ཝ། དགའ་བའི་བདག་ཉིད་ཀྱི་རང་བཞིན། ཤཱ་ཤྭ་ཏྱོ་མེ་བྷ་ཝ། དབུགས་འབྱིན་པའི་བདག་ཉིད་ཀྱི་རང་བཞིན། ཨ་ནུ་རཀྟོ་མེ་བྷ་ཝ། རྗེས་སུ་ཆགས་པའི་བདག་ཉིད་ཀྱི་རང་བཞིན། ཧྲི་ད་བདག་གི་སྙིང་ལ་བྱིན་གྱིས་བརླབས་ཡཾ་མེ་ཨ་དྷི་ན་སརྦ་སིདྡྷིམྨེ་པྲ་ཡཙྪ། དངོས་གྲུབ་ཐམས་ཅད་བདག་ལ་རབ་ཏུ་སྩོལ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཱཿཀུ་རུ་ཧྃ། ལས་ཐམས་ཅད་བདག་གི་སྙིང་ལ་གནས་པར་མཛོད། ཧ་ཧ་ཧ་ཧ་ཧོཿ བྷ་ག་ཝན། བཅོམ་ལྡན་འདས། སརྦ་ཏ་ཐཱ་ག་ཏ་བཛྭ་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ། མཱ་མེ་བདག་མ་དོར་མུ། བཛྭ་བྷ་ཝ། མ་ཧཱ་ས་མ་ཡ་སཏྭ་ཨཱཿརྡོ་རྗེའི་རང་བཞིན་གྱི་དམ་ཚིག་སེམས་དཔའ་ཆེན་པོ། ཞེས་ཅི་ནུས་སུ་གསོལ་བ་བཏབ་པའི་མཐར།
འགྲོ་ཀུན་སྒྲིབ་གཉིས་དག་པར་མཛད་དུ་གསོལ། །
ཚོགས་གཉིས་མྱུར་དུ་རྫོགས་པར་བྱིན་གྱིས་རློབས། །
ས་ལམ་མངོན་རྟོགས་བསྐྲུན་པར་མཛད་དུ་གསོལ། །
རང་གཞན་དོན་གཉིས་འགྲུབ་པར་བྱིན་གྱིས་རློབས། །
ཞེས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་སྡིག་སྒྲིབ་ཐམས་ཅད་དག་ཅིང་བྱང་བར་བྱིན་གྱིས་རླབས་པ་ཡིན་ནོ་ཞེས་གསུང༌། དབུགས་ཕྱུང་སྟེ། རང་ལ་འོད་ཀྱི་རང་བཞིན་དུ་ཐིམ་པས། རང་ཉིད་རྡོར་སེམས་ཀྱི་སྐུ་ཆུ་ཟླ་ལྟར་སྣང་ལ་རང་བཞིན་མེད་པར་གྱུར་པར་སྒོམ་པ་ལ་སེམས་བཟུང༌། རྣམ་རྟོག་འཕྲོས་ན་དགེ་བ་བསྔོས་ལ་ཐུན་མཚམས་ཀྱི་བྱ་བ་ལ་འཇུག་གོ །དེ་ལྟའི་སྡིག་སྒྲིབ་ལའང་ལས་ཉོན་རྣམ་སྨིན་གྱི་ཆ་གསུམ་ལས། འདིར་དངོས་སུ་ལས་སྒྲིབ་ཉིད་སྦྱོང་བྱེད་དུ་བསྔགས་ཤིང་ཞར་ལས་སྒྲིབ་པ་གཞན་སྦྱོང་བར་བྱེད་ལ། ལས་སྒྲིབ་ལའང་རང་གི་སྒོ་གསུམ་གྱི་ལས་དང༌། གཞན་གྲོགས་ཀྱི་མི་དགེ་བའི་བཤེས་གཉེན་སོགས་ཀྱིས་བསྐུལ་བའི་ལས་ཀྱི་དབང་དུ་བྱས་ནས། འགྲེལ་ཆེན་ལས། དེ་རྣམས་ལས་ལུས་ཀྱི་སྒྲིབ་པ་ནི་ཕུང་པོའི་བདུད་དོ། །ངག་གི་སྒྲིབ་པ་ནི་ཉོན་མོངས་པའི་བདུད་དོ། །སེམས་ཀྱི་སྒྲིབ་པ་ནི་འཆི་བདག་གི་བདུད་དོ། །ཕྱི་རོལ་གྱི་མ་རིག་པའི་འཇུག་པ་ནི་ལྷའི་བདུད་དོ། །ཞེས་འབྱུང་ངོ༌། །འདོད་པ་ཁམས་ཉིད་འདིར་བདུད་ཐམས་ཅད་ཀྱི་གཙོ་བོ་སྡིག་པའི་ལས་ཉིད་སྦྱོང་བ་ལ་ཆོ་ག་འདི་ཉིད་ལྷག་པར་བསྔགས་པ་ཡིན་ཏེ། རྡོ་རྗེ་རྩེ་མོར། 
ཡིག་བརྒྱ་བསྟན་པའི་རྗེས་ཐོགས་སུ། །
མཚམས་མེད་ལྔ་པོ་བྱེད་པ་ཡང༌། །
རྡོ་རྗེ་སེམས་དཔའ་འདྲ་བར་འགྱུར། །
ཕྱག་རྒྱ་ཐམས་ཅད་འགྲུབ་འགྱུར་ཞིང༌། །
ཐམས་ཅད་འགྲུབ་པར་ཐེ་ཚོམ་མེད། །
ཅེས་འབྱུང་ལ། དེར་མ་ཟད་ཆོ་ག་འདིས་དངོས་གྲུབ་ཐམས་ཅད་ཀྱང་འགྲུབ་པར་བྱེད་དོ། །མངོན་བརྗོད་བླ་མ་ལས།
ཐོག་མ་དབུས་དང་མཐར་ཐུག་པར། །
ཡི་གེ་བརྒྱ་པའི་གསང་སྔགས་བཟླ། །
འཁོར་ལོ་དག་ནི་བརྟན་བྱས་ཏེ། །
དཔའ་བོ་དེ་ནི་མཁའ་འགྲོ་མ། །
འདི་ནི་ཀུན་གྱི་གསང་སྔགས་ཏེ། །
ཁྲོ་བོ་སངས་རྒྱས་དེ་བཞིན་གཤེགས། །
ཐམས་ཅད་སྙིང་གར་བརྟན་བྱས་ཏེ། །
སྒོམ་པས་ཐམས་ཅད་བརྟན་པར་འགྱུར། །
གལ་ཏེ་བདག་ཉིད་དངོས་གྲུབ་འདོད། །
དངོས་གྲུབ་ཐམས་ཅད་གནས་པ་ཡིན། །
ཞེས་འབྱུང་ངོ༌། །དེ་ལྟའི་རྡོར་སེམས་ཀྱང༌། དེ་ཉིད་བསྡུས་པ། དཔལ་མཆོག །གདན་བཞི། གསང་འདུས་ཀྱི་སྒྲུབ་ཐབས་ནག་པོ་པས་མཛད་པ་དང༌། སྙིང་པོ་མདོར་བསགས་སོགས་སུ་དཀར་པོ་རྡོར་དྲིལ་འཛིན་པར་གསུངས་ཀྱང༌། དུས་འཁོར་ལས། རྡོར་སེམས་སྔོན་པོ་དབུས་ཞལ་སྔོ་གཡས་དམར་གཡོན་དཀར་བའི་ཞལ་གསུམ་པ་དང༌། ཕྱག་དྲུག་པའི་གཡས་ཀྱི་དང་པོ་ན་རྡོ་རྗེ། གཉིས་པ་ན་གྲི་གུག །གསུམ་པ་ན་དགྲ་སྟའོ། །གཡོན་གྱི་དང་པོ་ན་དྲིལ་བུ། གཉིས་པ་ན་ཐོད་པ། གསུམ་པ་ན་ཚངས་པའི་མགོ་བོ་འཛིན་པར་ཡང་བཤད་དོ། །བཟླས་སྔགས་འདི་ཇི་ལྟར་བཟླ་ཚུལ་ནི། ཐོག་མཐར་ཨོཾ་་དང་ཧྃ་ཕཊ་ཀྱིས་བྱིན་གྱིས་བརླབས་ཏེ་བཟླ་བར་བྱ་དགོས་ཞེས། འགྲེལ་ཆེན་ལས། ཨོཾ་ཡིག་དང་པོའི་མིང་ཐམས་ཅད་ལ་མཆོད་པར་བྱ་སྟེ་སྐུ་རྡོ་རྗེའོ། །དེ་བཞིན་དུ། ཡན་ལག་སོ་སོ་ལ་དང་པོར་སྐུ་རྡོ་རྗེ་དང༌། མཐར་ཐུག་རྡོ་རྗེ་ཧྃ་ཕཊ་ཅེས་པ་བྱིན་ནས་བཟླས་པར་བྱའོ། །དེ་བཞིན་དུ་སེམས་ཅན་ཐམས་ཅད་ཀྱི་ལུས་དང་ངག་དང་ཡིད་ཀྱི་དབྱེ་བའོ། །ཞེས་གསུངས་སོ། །
གསུམ་པ་ཚོགས་གཉིས་ཡོངས་སུ་རྫོགས་པར་བྱེད་པ་མཎྜལ་གྱི་བྱ་བ་ནི།
མདུན་གྱི་སྨིན་མཚམས་ཀྱི་ནམ་མཁའི་ཐད་དུ་སངས་རྒྱས་ཀྱི་ཞིང་ཁམས་གཞལ་ཡས་ཁང་རྒྱན་རྟ་བབས་ཐོག་ནོར་བུ་རིན་པོ་ཆེའི་ཏོག་དང་བཅས་པ་འོད་ཟེར་འབར་ཞིང་འཁྲུག་པའི་དབུས་སུ་སེང་གེའི་ཁྲི་པད་ཉིའི་གདན་ལ། རྩ་བའི་བླ་མ་རིགས་བསྡུས་རྡོ་རྗེ་འཆང་ཆེན་པོ་ཡབ་ཡུམ་གསལ་བའི་འཁོར་དུ་ཡི་དམ་རྒྱུད་སྡེ་བཞིའི་ལྷ་ཚོགས། དེ་མཐར་ཕྱོགས་བཅུའི་སངས་རྒྱས་བྱང་སེམས་ཉན་རང་དགྲ་བཅོམ། དེ་མཐར་བཀའ་སྡོད་དམ་ཅན་རྒྱ་མཚོའི་ཚོགས་ཀྱིས་བསྐོར་བ། བརྒྱུད་པའི་བླ་མ་ཐམས་ཅད་སྟེང་གི་བར་སྣང་ལ་སྤྲིན་ཕུང་གཏིབས་པ་ལྟར་བཞུགས་པའི་ཐུགས་ཀ་ནས། སླར་ཡང་འོད་འཕྲོས་ཆོས་དབྱིངས་རང་བཞིན་རྣམ་པར་དག་པའི་གནས་ན་བཞུགས་པའི་བླ་མ་ཡི་དམ་སངས་རྒྱས་བྱང་སེམས་འཕགས་པ་ཉན་རང་དགྲ་བཅོམ་པ་རྣམས་སྤྱན་དྲངས་ཏེ་གཉིས་སུ་མེད་པར་བསྟིམ་ནས། སྐྱབས་གནས་ཐམས་ཅད་གཅིག་ཏུ་བསྡུས་པའི་ངོ་བོ་རིགས་ཐམས་ཅད་ཀྱི་བདག་པོ་བཅོམ་ལྡན་འདས་རྡོ་རྗེ་འཆང་ཆེན་པོ་ལ་མོས་གུས་རྩེ་གཅིག་ཏུ་བྱས་ནས། རྒྱུ་རིན་པོ་ཆེ་ལས་བྱས་པའམ། མེད་ན་ས་གཞི་བསྟར་ཞིང་བྱི་དོར་བྱས་པ་ཁྲུ་གང་ལས་མི་ཆུང་བ་ལ་བ་བྱུང་ལྔ་དང་དྲི་བཟང་བདུད་རྩི་ལྔ་དང་བསྲེས་པའི་ཆུས་ཆག་ཆག་གདབ་ཅིང་ཨོཾ་བཛྲ་བྷུ་མི་ཧྃ། ཞེས་པས་ས་གཞི་དང༌། ཨོཾ་བཛྲ་རེ་ཁེ་ཨཱཿཧྃ་གིས་མཐའི་རི་མོ་བྱིན་གྱིས་བརླབས་ལ། ཨོཾ་ཨཱཿལས་བྱུང་བའི་རི་རབ། ཡ་ལས་ཤར་དུ་ལུས་འཕགས་པོ། ར་ལས་ལྷོ་རུ་ཛམྦུ་གླིང༌། ལ་ལས་ནུབ་ཏུ་བ་ལང་སྤྱོད། ཝ་ལས་བྱང་སྒྲ་མི་སྙན། མདུན་དུ་ཧཾ་ལས་ཟླ་བ། རྒྱབ་ཏུ་ཧ་ལས་ཉི་མ། ཕྱི་ལྕགས་རི་མུ་ཁྱུད་ཀྱིས་བསྐོར་བའི་ནང་ཐམས་ཅད་དུ་རིན་པོ་ཆེ་ལ་སོགས་པ་ལྷ་མིའི་དཔལ་འབྱོར་ཡོངས་སུ་རྫོགས་པས་གང་བ་དང་བདག་དང་གཞན་དུས་གསུམ་དུ་བསགས་པའི་ལོངས་སྤྱོད་འཁོར་འདས་དུས་གསུམ་དུ་བསགས་ཡོད་ཀྱི་དགེ་རྩ་མཐའ་དག་བླ་མ་རིན་པོ་ཆེ་གཙོ་བོར་གྱུར་པའི་སྐྱབས་ཡུལ་རྣམས་ལ་འབུལ་བའི་མོས་པས།
འགྲོ་བ་ཀུན་གྱི་དགེ་ཚོགས་ཅི་མཆིས་དང༌། །
སྣོད་བཅུད་ཞིང་མཆོག་ཀུན་བཟང་མཆོད་པའི་སྤྲིན། །
གུས་པས་བླ་མ་དཀོན་མཆོག་རྣམས་ལ་འབུལ། །
ཐུགས་རྗེས་བཞེས་ནས་བྱིན་གྱིས་བརླབ་ཏུ་གསོལ། །
གུ་རུ་ཨི་དམ་མཎྜལ་ཀཾ་ནིདྱཱ་ཏ་ཡ་མི། དཀྱིལ་འཁོར་འདི་བླ་མ་ལ་དབུལ་བར་བགྱིའོ། །ཞེས་མཎྜལ་འདེགས་སུ་ཡོད་ན་སྨིན་མཚམས་སུ་བཏེག །མེད་ན་བཏེག་པར་བསམས་ལ།
ཁྱོད་ནི་མ་དང་ཁྱོད་ནི་ཕ་སྟེ་ཁྱོད་ནི་འགྲོ་བའི་བླ་མ་ཁྱོད་ནི་གཉེན་དང་གྲོགས་བཟང་ཡང༌། །
ཁྱོད་ནི་མགོན་པོ་ཁྱོད་ནི་བྱེད་པོ་ཕན་དང་སྡིག་འཕྲོག་ཁྱོད་ནི་གོ་འཕང་ཕུན་སུམ་ཚོགས་པ་ཡང༌། །
ཁྱོད་ནི་འབའ་ཞིག་གནས་དང་ཁྱོད་ནི་ཡོན་ཏན་མཆོག་གི་གནས་ཏེ་སྐྱོན་རྣམས་བཅོམ་པ་ཁྱོད་ཉིད་དོ། །
ཁྱོད་ནི་དམན་པ་རྣམས་ཀྱི་མགོན་དང་ཡིད་བཞིན་ནོར་བུ་རྒྱལ་བའི་དབང་པོ་ཁྱོད་ལ་བདག་སྐྱབས་མཆི། །
ཞེས་པས་ཕྱག་འཚལ་ལོ་ནས། ཨོཾ་གནྡྷཾ་པྲ་ཏཱིཙྪ་སྭཱ་ཧཱ་དྲི། བཛྭ་པུཥྤཾ་གྱིས་མེ་ཏོག །བཛྲ་དྷུ་པཾ་གྱིས་བདུག་པ། བཛྲ་དི་པཾ་གྱིས་སྒྲོན་མེ། བཛྲ་ཨཀྵ་ཏམ་གྱིས་མ་ཉམས་པ། བཛྲ་ནཻ་ཝིདྱཾ་ཞལ་ཟས། བཛྲ་ལཱ་ཀྵས་སྒེག་མོ། བཛྲ་ཧཱ་ཀྵས་བཞད་མ། བཛྲ་ཤཱ་དྱཾ་གིས་སིལ་སྙན་མ། བཛྲ་ནྲ໏་ཏྱཾ་གིས་གར་མ། བཛྲ་གི་ཏྱཾ་གིས་གླུ་མ། བཛྲ་ཀཱ་མཾ་གྱིས་འདོད་མས་མཆོད་ནས། །ཐོག་མེད་དུས་ནས་ལུས་ངག་ཡིད་ཀྱིས་སྡིག་པ་རྣམ་པ་མང་པོ་བསགས་པ་དག་ནི་བཤགས་པར་བགྱིས། །རྫོགས་སངས་རྒྱས་དང་བྱང་ཆུབ་སེམས་དཔའ་རྣམས་དང་འཕགས་པའི་ཚོགས་ཀྱིས་རྣམ་མང་དགེ་བ་གང་བྱས་པ། །དེ་རྣམས་མཐའ་དག་ལ་ནི་སྡིག་པ་རྣམ་བྲལ་བྱང་ཆུབ་སྤྱོད་ལ་རྗེས་སུ་གནས་པས་རྗེས་ཡི་རང༌། །སངས་རྒྱས་ཆོས་དང་དགེ་འདུན་སྲིད་པའི་འཇིགས་འཕྲོག་ལ་ཡང་བྱང་ཆུབ་བར་དུ་བདག་ནི་སྐྱབས་སུ་མཆི། །རྫོགས་སངས་རྒྱས་སུ་བདག་གྱུར་ཅིག་ཅེས་འདིར་ནི་སྨོན་ལམ་སེམས་ཅན་དོན་གྱི་སླད་དུ་བདག་བགྱིད་དོ། །ཅེས་པས་མཆོད་དེ། བཛྲ་མུཿམཎྜལ་གྱིས་ཚོམ་བུ་བསྡུས་ཏེ། དགེ་འདིས་བདག་དང་འགྲོ་ཀུན་ཐམས་ཅད་པ། །སྐུ་གསུམ་རབ་འབྱམས་ཞིང་གི་ལོངས་སྤྱོད་ལ། །མངའ་དབང་བསྒྱུར་ནས་མ་དག་སྣོད་བཅུད་རྣམས། །དག་པ་རབ་འབྱམས་ཉིད་དུ་འགྲུབ་ཕྱིར་བསྔོ། །ཞེས་སོགས་བསྔོ་བས་རྒྱས་བཏབ་པོ། །
དེ་ལྟར་མཎྜལ་དབུལ་བ་ནི་ད་ལྟ་བློས་སྦྱང་བ་ཙམ་ཡིན་གྱི་རང་གི་དངོས་སུ་དབང་བྱར་ཡོད་ན་དག་མ་དག་གི་ཞིང་འཚལ་ཏོ་ཅོག་གི་བདེ་འབྱོར་སེམས་ཅན་ཐམས་ཅད་འཚང་རྒྱ་བའི་ཆེད་དུ་སྐྱབས་གནས་རྣམས་ལ་འབུལ་དགོས་ཀྱི། དེ་ལྟར་འབུལ་བའི་བསོད་ཚོགས་གཞལ་མེད་མ་བྱས་པར་རང་གཞན་སེམས་ཅན་ཐམས་ཅད་འཚང་རྒྱ་བར་ནུས་པའི་ཚོགས་རྫོགས་པར་མི་འགྱུར་ལ། དེས་ན་ད་ལྟ་དངོས་སུ་དབང་བྱར་མེད་ཀྱང་ཡིད་ཀྱིས་བླངས་ནས་ཕུལ་ན་དངོས་སུ་དབང་བྱར་ཡོད་པ་ཕུལ་བ་དང་བསོད་ནམས་མཉམ་པར་ཐོབ་ཅིང༌། དེ་འབྲས་ལ་འཁོར་འདས་ཀྱི་ཞིང་རབ་འབྱམས་ལ་དབང་བའི་འཁོར་ལོ་བསྒྱུར་རྒྱལ་དང་ཚངས་པ་སོགས་འཇིག་རྟེན་སྐྱོང་བ་རྣམས་སུ་སྐྱེས་ནས་སངས་རྒྱས་གྲངས་མེད་པ་ལ་བསྐལ་པ་གྲངས་མེད་པར་དངོས་སུ་བསྙེན་ནུས་པའི་དགེ་རྩའི་སྟོབས་དང་ལྡན་པར་སྐྱེ་བར་ཡང་འགྱུར་རོ། །ལྷག་པར་དེའི་ཆེད་དུ་དབང་རྒྱུད་ནོད་ཅིང་ལམ་སྒོམ་པའི་དུས་སུ་ནི་རང་གི་འབྱོར་པ་ཡོད་དགུ་ཅོག་འབུལ་བས་བསོད་ཚོགས་གཞན་ལས་ཆེར་རྫོགས་ཤིང་མ་ཕུལ་ན་གཞན་ལས་སྡིག་ལྕི་བར་གསུངས་ཏེ། ཡེ་ཤེས་སྙིང་པོ་རྣལ་འབྱོར་མའི་རྒྱུད་དུ། སློབ་དཔོན་ལ་དབང་བསྐུར་བའི་དུས་སམ། རྒྱུད་ཐོས་པའི་དུས་སུ་ཤིན་ཏུ་གཅེས་པའི་ཆུང་མ་དང༌། བུ་མོ་དང༌། གཞན་ཡང་གསེར་དང༌། མུ་ཏིག་དང་ནོར་བུ་དང་གླང་པོ་ཆེ་དང་རྟ་དང་ཞིང་དང་བྲན་དང་བྲན་མོ་དང་ན་བཟའ་དུ་མ་ལ་སོགས་པ་ཅི་ཙམ་ནུས་པ་དབུལ་བར་བྱའོ། །ནོར་ལ་སོགས་པ་ཡོད་ནས་གང་ཞིག་མི་འབུལ་ན་དེ་ནི་བསྐལ་པ་སྟོང་གི་བར་དུ་དམྱལ་བར་སྐྱེ་བར་འགྱུར་རོ། །ལོངས་སྤྱོད་མེད་པར་གྱུར་པས་ཀྱང་རང་གི་ལུས་པོ་དབུལ་བར་བྱ་སྟེ་བྲན་དུའོ། །དེས་ན་ཚེ་འདི་ཉིད་ལ་སངས་རྒྱས་ཉིད་དམ། །ཡང་ན་རྡོ་རྗེ་འཛིན་པ་ཉིད་ཐོབ་པར་འགྱུར། །ཞེས་དང༌། རིམ་ལྔར།
བླ་མེད་བྱེད་པ་སློབ་དཔོན་གྱིས། །
རྡོ་རྗེ་སེམས་དཔའ་མཆོད་བྱས་པས། །
དེ་ཡི་བསོད་ནམས་མ་བྱས་ཤིང༌། །
དཀའ་ཐུབ་མ་བསྟན་གང་ཞིག་ཡོད། །
དེ་ཉིད་མི་ཟད་འདོད་པ་ཡིས། །
ཤིན་ཏུ་དགའ་བ་གང་དང་གང༌། །
ཤིན་ཏུ་ཁྱད་པར་ཅན་དེ་ཉིད། །
དེ་དང་དེ་ནི་བླ་མར་དབུལ། །
ཞེས་འབྱུང་ངོ༌། །འོ་ན་བླ་མ་མཆོད་པ་ཙམ་གྱིས་ཚེ་འདིར་འཚང་རྒྱ་བ་ཅི་ཞེ་ན། མཆོད་ཙམ་ཁོ་ནས་མ་ཡིན་གྱི་རྐྱེན་དེ་ཉིད་ཀྱི་ཚོགས་གཉིས་རྫོགས་སྒྲིབ་གཉིས་འབྱོངས་པ་ལ་མཐུ་ཐོབ་ཕུལ་ཆེ་བས་ཐབས་འདིས་ཚེ་གཅིག་ལ་སངས་རྒྱས་པར་བྱེད་པའི་ཉེ་རྒྱུར་མཆོག་ཏུ་བསྔགས་པ་ཡིན་ཏེ། ཡེ་ཤེས་སྙིང་པོར། ལྷ་མོ་སྦྱིན་པ་ལ་སོགས་པ་ཙམ་གྱིས་སངས་རྒྱས་སམ་རྡོ་རྗེ་འཛིན་པར་མི་འགྱུར་ཏེ། འོན་ཀྱང་བླ་མ་ལ་མཆོད་པས་བསོད་ནམས་ཆེན་པོའི་ཚོགས་སྐྱེའོ། །བསོད་ནམས་ཆེན་པོའི་ཚོགས་བསགས་པ་ལས་སྡིག་པའི་ཕུང་པོ་ཟད་དེ། བླ་མའི་མཆོག་སངས་རྒྱས་ཐམས་ཅད་ཀྱི་རང་བཞིན་རང་གི་ལྷའི་སྐུ་ཡང་དག་པ་དང་འཕྲད་པ་འཐོབ་བོ། །ཕྲད་པས་ཡང་དག་པའི་མན་ངག་གནང་བར་འགྱུར་རོ། །མན་ངག་ཐོབ་པ་ལས་བརྩོན་འགྲུས་ཆེན་པོ་དང་ལྡན་པ་ཡིན་ན། དེས་ཚེ་འདི་ཉིད་ལ་སངས་རྒྱས་སམ་རྡོ་རྗེ་འཛིན་པ་ཐོབ་པར་འགྱུར་རོ། །ཞེས་སོ། །
འོ་ན་བླ་མ་ལ་བསྙེན་བཀུར་གྱི་མཆོག་གམ་ཐོག་མ་ནི་ཕྱག་དང་མཎྜལ་ཡིན་ཏེ། མཎྜལ་ནི་བླ་མ་བཞུགས་པའི་གནས་དང་ཉེ་འཁོར་དང་བཅས་པར་དྲི་བཟང་གི་སྐྱང་ནུལ་དང་མེ་ཏོག་གི་སིལ་མ་བཀྲམ་པ་སོགས་ཀྱིས་བཞུགས་པའི་གནས་མཛེས་ཤིང་ཡིད་དུ་འོང་བ་དྲི་ངད་ལྡང་བར་བྱས་པས་དགྱེས་པ་རབ་ཏུ་བསྐྱེད་པའི་ཚུལ་གྱིས་མཆོད་པར་བྱ་སྟེ། དེ་ལྟའི་དཀྱིལ་འཁོར་དེ་ཉིད་དུ་འཁོར་འདས་ཐམས་ཅད་ཀྱི་ཞིང་གི་ཡོན་ཏན་བསྡུས་ཤིང་ཡང་དག་པར་སྦྱངས་ནས་སྐྱབས་གནས་ཐམས་ཅད་ལ་འབུལ་བར་བྱེད་པ་ནི་མདོ་སྔགས་གཉིས་ཀ་ནས་ཀྱི་སངས་རྒྱས་ཀྱི་ཞིང་ཡོངས་སུ་སྦྱངས་པའི་མན་ངག་དམ་པར་བསྔགས་པ་ཡིན་ཏེ། ཇི་སྐད་དུ།
སྡིག་ཅན་གང་ཡིན་གང་ཞིག་དཔལ་ལྡན་བླ་མའི་ཞབས་པད་བཟང་པོ་དག་ལ་དུས་གསུམ་ཕྱག་མི་བྱེད། །
མི་ཤེས་གང་ཡིན་གང་ཞིག་རྣམ་མང་མེ་ཏོག་རྣམས་ཀྱིས་དུས་གསུམ་དུ་ནིམཎྜལ་མི་བྱེད་པ། །
ཞེས་འབྱུང་བ་ཉིད་ཀྱི་ཕྱིར། དེ་ལས་བཟློག་སྟེ་བླ་མའི་གན་དུ་ཕྱག་དང་དཀྱིལ་འཁོར་པ་བྱ་བའི་ཚུལ་ལ། དོན་དམ་བསྙེན་པར།
ཐུན་མཚམས་གསུམ་དུ་རྣམ་པར་དག་པ་ཡིས། །
ཁ་དང་ལག་པ་རྐང་པ་དག་ནི་བཀྲུས་བྱས་ཏེ། །
མེ་ཏོག་ཡང་དག་བླངས་ནས་བླ་མའི་སྤྱན་སྔར་ནི། །
རྒྱལ་བ་རྣམས་ཀྱི་དཀྱིལ་འཁོར་ཤིན་ཏུ་ཟླུམ་པོར་བྱ། །
བླ་མའི་ཞབས་ཀྱི་ཆུ་སྐྱེས་མེ་ཏོག་གིས་མཆོད་ཅིང༌། །
ཤིན་ཏུ་གུས་པས་སྤྱི་བོལག་པས་ཕྱག་འཚལ་ལོ། །
ཞེས་འབྱུང་བ་ལྟར་ཡིན་ལ། མཎྜལ་གྱི་ཚོམ་བུ་འགོད་ཚུལ་ལའང༌། རྒྱུད་དང་སློབ་དཔོན་འགྲེལ་པ་མཁན་པོ་རྣམས་ཀྱིས་དུ་མར་གསུངས་ནའང༌། ཕྱི་ནང་གཞན་གསུམ་གྱི་དག་པས་མཆོད་ཚོགས་ཐམས་ཅད་འབྱུང་བ་གནས་པ་རྟེན་གྱི་བརྟེན་པ་མཐའ་དག་བསྡུས་པ་ཉིད་ཀྱི་རྟེན་འབྲེལ་གྱི་གནད་ཀྱི་མཎྜལ་གྱི་མཆོད་པ་འདིར་ནི་ཕྱི་ནང་གསང་བ་དེ་ཁོ་ནའི་མཆོད་པ་མ་ལུས་པ་འདུ་བ་ཉིད་ཀྱི་ཕྱིར། མཆོད་པ་འདི་ལ་ནི་མ་འདུས་པའི་མཆོད་པ་གཅིག་ཀྱང་ཡོད་པ་མ་ཡིན་ཏེ། རི་རབ་གཅིག་པུའི་ཁོངས་སུ་འཁོར་འདས་ཀྱི་སྲིད་གསུམ་གྱི་འབྱོར་པ་ཐམས་ཅད་རྫོགས་པའི་ཕྱིར་ཏེ། རྡོ་རྗེ་སྙིང་འགྲེལ་ལས།
ཡ་ར་ལ་ཝ་ཡི་གེ་གང༌། །
རླུང་མེ་ས་དང་ཆུ་ལས་སྐྱེས། །
ཤར་དང་ལྷོ་དང་ནུབ་དང་ནི། །
བྱང་རྣམས་སུ་ནི་ངེས་སྦྱར་བྱ། །
རིང་པོ་མེ་དང་བདེན་བྲལ་དང༌། །
རླུང་དང་དབང་ལྡན་རིམ་པ་ལས། །
སྟེང་དང་འོག་ཏུ་ཧཾ་ཧཿསྦྱིན། །
དབུས་སུ་ཨཾ་ཨཿརབ་མཆོད་བྱ། །
སངས་རྒྱས་ཀུན་དང་བླ་མ་དང༌། །
དམ་པའི་ཆོས་ནི་ཀློག་པ་ཡི། །
དོན་དུ་མདུན་དུ་མཎྜལ་བྱ། །
གཞན་པ་རྒྱལ་བ་མངའ་བདག་ཉིད། །
རླུང་གི་དཀྱིལ་འཁོར་ཆོས་ཀྱི་ནི། །
ཟླུམ་པོ་ཤར་གྱི་ལུས་འཕགས་པོ། །
མེ་ཡི་དཀྱིལ་འཁོར་ངོ་བོ་ཡིས། །
ཛམྦུའི་གླིང་སྟེ་ཟུར་གསུམ་པ། །
གྲུ་བཞི་ནུབ་ཀྱི་བ་ལང་སྤྱོད། །
ས་ཡི་དཀྱིལ་འཁོར་མཚན་ཉིད་ཅན། །
ཆུ་ཡི་དཀྱིལ་འཁོར་ཆོས་ཅན་གྱིས། །
ཟླ་ཕྱེད་བྱང་གི་སྒྲ་མི་སྙན། །
སྟོང་པའི་ངོ་བོའི་ཟླ་བ་ཡིས། །
དཀྱིལ་འཁོར་མཚན་ཉིད་ཚང་སྒོ་ང། །
འོག་ཏུ་ཡེ་ཤེས་ངོ་བོ་ཡི། །
དུས་མེ་ཉི་མའི་དཀྱིལ་འཁོར་རོ། །
དབུས་སུ་ཐིག་ལེ་རྣམ་བཅད་ནི། །
སྟེང་འོག་ལྷ་ཡི་ངོ་བོར་གྱུར། །
ཞེས་འབྱུང་བ་ལྟར་རོ། །
བཞི་པ་བྱིན་རླབས་མྱུར་དུ་འཇུག་བྱེད་བླ་མའི་རྣལ་འབྱོར་ནི།
བདག་ཉིད་ཡི་དམ་གྱི་ལྷར་གསལ་བའི་སྤྱི་བོར་པད་ཉིའི་སྟེང་དུ་དཔལ་ལྡན་བླ་མ་དམ་པ་སུམ་ལྡན་རྡོ་རྗེ་འཛིན་པ་ཆེན་པོ་རིགས་ཀྱི་བདག་པོ་དྲུག་པ་རྡོ་རྗེ་འཆང་ཡབ་ཡུམ་ཡོངས་སུ་གསལ་བའི་གནས་གསུམ་ལ་འབྲུ་གསུམ་ལས་འོད་འཕྲོས། ཕྱོགས་བཅུ་དུས་གསུམ་གྱི་རྒྱལ་བ་སྲས་དང་སློབ་མར་བཅས་པ་མཐའ་དག་རྩ་བརྒྱུད་ཀྱི་བླ་མ། ཚེ་རབས་གཞན་དུ་ཞལ་མཇལ་གསུང་ཐོས་ཙམ་གྱི་འབྲེལ་པ་ཡོད་དོ་ཅོག་གི་རྣམ་པར་གྱུར་པ་མ་ལུས་པ་སྤྱན་དྲངས་ཏེ་བསྟིམ་ནས། དེ་ཡང་སྟེང་ནས་བྱོན་པ་རྣམས་ནི་ཆར་བབ་པ་ལྟ་བུ་དང༌། འོག་ནས་བྱོན་པ་རྣམས་ནི་ས་རླངས་ཆེན་པོ་ཐིམ་པ་ལྟ་བུ་དང༌། ཐད་ནས་བྱོན་པ་རྣམས་ནི་བུ་ཡུག་འཚུབས་པ་ལྟར་ཐིམ་པར་བསྒོམས་ཏེ། མོས་གུས་ཀྱི་གདུང་བ་དྲག་པོས།
དཔལ་ལྡན་རྩ་བའི་བླ་མ་རིན་པོ་ཆེ། །
བདག་གི་སྤྱི་གཙུག་ཉི་ཟླའི་གདན་སྟེང་དུ། །
བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། །
སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། །
ཞེས་གསོལ་བ་བཏབ་ཅིང༌། ལུས་ཀྱི་བ་སྤུ་ལྡང་ཞིང་མཆི་མ་ཆར་བྲུབས་པ་ཙམ་དུ་གསོལ་བ་བཏབ་ནས་བླ་མའི་ཐུགས་ཀ་ནས་འོད་ཟེར་དཔག་མེད་འཕྲོས་ནས། ཕྱི་སྣོད་ཀྱི་འཇིག་རྟེན་ཐམས་ཅད་ལ་ཕོག་པས་གཞལ་ཡས་ཁང་དུ་གྱུར། ནང་བཅུད་ཀྱི་སེམས་ཅན་ཐམས་ཅད་ལ་ཕོག་པས་ལྷ་དང་ལྷ་མོར་གྱུར་ནས། དཔལ་ལྡན་བླ་མ་དམ་པ་ཕྱོགས་བཅུའི་རྒྱལ་བ་སྲས་དང་སློབ་མར་བཅས་པ་ལ་མཆོད་པ་བརྙེས་ཏེ། དེ་དག་བྱང་ཆུབ་ཀྱི་སེམས་བདུད་རྩིའི་ཆུ་རྒྱུན་དུ་གྱུར་ནས་སྤྱི་བོའི་དཔལ་ལྡན་བླ་མ་ཉིད་ཀྱི་སྒོ་གསུམ་མཆོད་པར་མཛད་དེ། དེ་ཉིད་ཀྱི་རྡོ་རྗེ་གསུམ་གྱི་གནས་ནས་བརྒྱུད་དེ་བདག་གི་སྒོ་གསུམ་ལ་ཐིམ་པས། སྨིན་གྲོལ་ལ་གེགས་བྱེད་ཀྱི་སྡིག་སྒྲིབ་ཐམས་ཅད་དག་ནས་དབང་གི་རྟོགས་པ་སྐྱེ་རུང་དང༌། ས་ལམ་གྱི་ཡོན་ཏན་འཆར་ནུས་ཀྱི་ལུས་སེམས་མེ་ཤེལ་དྲི་མ་མེད་པ་ལྟ་བུར་དག་པར་བསྒོམས་ནས་དབང་བཞི་ལེན་པ་ནི། བླ་མ་རིན་པོ་ཆེའི་དཔྲལ་བའི་ཨོཾ་དཀར་པོ་ལས། བཅོམ་ལྡན་འདས་རྣམ་པར་སྣང་མཛད་སྐུ་རྡོ་རྗེའི་ལྷ་ཚོགས་བསམ་གྱིས་མི་ཁྱབ་པ་སྤྲོས། སྐུ་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་སྐུ་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་དཔྲལ་བར་འོད་དཀར་པོའི་རྣམ་པར་ཐིམ་པས་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་ལུས་སེམས་ཐམས་ཅད་བླུགས་གང་བཀྲུས། བུམ་པའི་དབང་ཐོབ། སད་པ་དང་ལུས་ཀྱི་དྲི་མ་དག །ཡུལ་སྣང་སྟོང་བརྗོད་བྲལ་དུ་རྟོགས། འབྲས་བུས་སྐུ་རྡོ་རྗེའི་གོ་འཕང་མངོན་སུམ་དུ་བྱས་ཏེ། རང་ཉིད་བཅོམ་ལྡན་འདས་རྣམ་པར་སྣང་མཛད་ཀྱི་སྐུར་གྱུར། ཡང་བླ་མ་རིན་པོ་ཆེའི་མགྲིན་པའི་ཨཱཿདམར་པོ་ལས་བཅོམ་ལྡན་འདས་འོད་དཔག་མེད་གསུང་རྡོ་རྗེའི་ལྷ་ཚོགས་སུ་གྱུར་པ་བསམ་གྱིས་མི་ཁྱབ་པ་སྤྲོས། གསུང་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་གསུང་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་མགྲིན་པར་འོད་དམར་པོའི་རྣམ་པར་ཐིམ་པས་བྱང་ཆུབ་ཀྱི་སེམས་ཀྱི་བདུད་རྩིའི་ཆུ་རྒྱུན་གྱི་རྩ་རླུང་ཐམས་ཅད་བླུག་གང་བཀྲུས། གསང་བའི་དབང་ཐོབ། རྨི་ལམ་དང་ངག་གི་དྲི་མ་དག སེམས་གསལ་སྟོང་བརྗོད་བྲལ་དུ་རྟོགས། འབྲས་བུ་གསུང་རྡོ་རྗེའི་གོ་འཕང་མངོན་སུམ་དུ་བྱས་ཏེ། རང་ཉིད་བཅོམ་ལྡན་འདས་འོད་དཔག་མེད་ཀྱི་སྐུར་གྱུར།
ཡང་བླ་མ་རིན་པོ་ཆེའི་ཐུགས་ཀའི་སྒྲ་གཅན་གྱི་དཀྱིལ་འཁོར་དུ་ཧྃ་སྔོན་པོ་ལ་བཅོམ་ལྡན་འདས་མི་བསྐྱོད་པ་ཐུགས་རྡོ་རྗེའི་ལྷ་ཚོགས་སུ་གྱུར་པ་བསམ་གྱིས་མི་ཁྱབ་པ་སྤྲོས། ཐུགས་རྡོ་རྗེས་གདུལ་བར་བྱ་བའི་སེམས་ཅན་ཐམས་ཅད་ཐུགས་རྡོ་རྗེའི་གོ་འཕང་ལ་བཀོད། ཚུར་འདུས་རང་གི་སྙིང་གར་འོད་སྔོན་པོའི་རྣམ་པར་ཐིམ་པས། བྱང་ཆུབ་ཀྱི་སེམས་ཀྱི་བདུད་རྩིའི་ཆུ་རྒྱུན་གྱིས་ཐིག་སེམས་ཐམས་ཅད་བླུག་གང་བཀྲུས། ཤེས་རབ་ཡེ་ཤེས་ཀྱི་དབང་ཐོབ། གཉིད་སྟུག་དང་སེམས་ཀྱི་དྲི་མ་དག །རང་རིག་བདེ་སྟོང་བརྗོད་བྲལ་དུ་རྟོགས། འབྲས་བུ་ཐུགས་རྡོ་རྗེའི་གོ་འཕང་མངོན་དུ་བྱས་ཏེ། རང་ཉིད་བཅོམ་ལྡན་འདས་མི་བསྐྱོད་པའི་སྐུར་གྱུར། དེ་ནས་བླ་མ་རིན་པོ་ཆེའི་སྤྱི་གཙུག་ནས་རྐང་མཐིལ་གྱི་བར་གྱི་འོད་ཟེར་སྣ་ཚོགས་པ་བཅོམ་ལྡན་འདས་རྡོ་རྗེ་འཆང་གི་ལྷ་ཚོགས་ཀྱི་རྣམ་པར་སྤྲོས། ངོ་བོ་ཉིད་སྐུ་གདུལ་བའི་སེམས་ཅན་ཐམས་ཅད་ངོ་བོ་ཉིད་སྐུའི་གོ་འཕང་ལ་བཀོད་ཚུར་འདུས་ལུས་ཐམས་ཅད་ལ་འོད་ཟེར་སྣ་ཚོགས་ཀྱི་རྣམ་པར་ཐིམ་པས། བྱང་ཆུབ་ཀྱི་སེམས་བདུད་རྩིའི་ཆུ་རྒྱུན་གྱི་ཡེ་ཤེས་ཀྱི་ཆ་ཐམས་ཅད་བླུག་གང་བཀྲུས། བཞི་པའི་དབང་ཐོབ། བཞི་པ་དང་སྒོ་གསུམ་གྱི་བག་ཆགས་དྲི་མ་དང་བཅས་པ་དག་སྒོ་གསུམ་གྱིས་བསྡུས་པའི་འཁོར་འདས་བསམ་གྱིས་མི་ཁྱབ་པའི་ངོ་བོར་རྟོགས། འབྲས་བུ་ངོ་བོ་ཉིད་སྐུའི་གོ་འཕང་མངོན་སུམ་དུ་བྱས་ཏེ། རང་ཉིད་རིགས་དྲུག་པ་བཅོམ་ལྡན་འདས་རྡོ་རྗེ་འཆང་ཆེན་པོའི་སྐུར་གྱུར།
དེ་ནས་རང་དང་བླ་མ་ཐ་དད་དུ་རྟོག་པ་སྤང་བའི་ཕྱིར། བདག་གི་ལུས་ངག་ཡིད་གསུམ་དང༌། དཔལ་ལྡན་བླ་མ་དམ་པའི་རྡོ་རྗེ་གསུམ་དབྱེར་མེད་པར་གྱུར་སྙམ་དུ་ང་རྒྱལ་བཟུང་བའི་སྙིང་གར་པད་ཉི་ཟླ་བའི་གདན་དུ་རང་གི་རྩ་བའི་བླ་མ་ཉིད་བཅོམ་ལྡན་འདས་ཤྲཱི་ཧེ་རུ་ཀ་ཡབ་ཡུམ་དུ་གསལ་བའི་ཐུགས་ཀའི་ཧྃ་ལས་འོད་ཟེར་འཕྲོས་ནས་རྒྱལ་བ་སྲས་དང་སློབ་མར་བཅས་པ་ཐམས་ཅད་ཀྱི་ཐུགས་བརྒྱུད་མཁྱེན་བརྩེ་ནུས་པ་ཐམས་ཅད་སྤྱན་དྲངས་ཏེ་དབྱེར་མེད་དུ་གྱུར་པར་བསྒོམས་ཏེ། རྣམ་པར་དག་པའི་ཡེ་ཤེས་ཀྱི་རླུང་བཟུང་བའི་རང་སྒྲ་དང༌། སྙིང་གར་ཤྲཱི་ཧེ་རུ་ཀ་ཡབ་ཡུམ་གྱི་ཐུགས་ཀའི་ཧྃ་ཡིག་གི་མཐར་ཨོཾ་ཨཱཿཧྃ་གི་སྒྲ་རབ་ཏུ་གྲགས་པའི་སྒྲ་འོད་ཟེར་གསུམ་གྱི་ཡིད་ཟློས་རྩེ་གཅིག་ཏུ་བྱ་ཞིང་དེའི་སྒྲ་འོད་ཟེར་གསུམ་གྱི་མཁའ་མཉམ་སེམས་ཅན་ཐམས་ཅད་ལ་ཕོག་པས་འགྲོ་བ་ཐམས་ཅད་ཀྱང་བདག་ཉིད་ལྷག་པའི་ལྷ་དང་དཔལ་ལྡན་བླ་མའི་ངོ་བོར་དག་པ་ཅི་ལྟ་བ་དེ་ལྟའི་དག་པར་བསྒོམས་ནས། བདག་ཉིད་ཀྱི་འདོད་བྱའི་མཐར་ཐུག་མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་འདོད་བྱ་གང་ཡིན་པ་ཐམས་ཅད་ལ་སྒྲ་འོད་ཟེར་གསུམ་ལྕགས་ཀྱུའི་རྣམ་པས་བཀུག་སྟེ་རང་གིས་ལོངས་སྤྱོད་པར་བསམ་ཞིང༌། དེ་ལྟའི་དགེ་བ་བྱང་ཆུབ་ཏུ་བསྔོ་བ་ནི།
བདག་གི་བླ་མའི་ལམ་གྱི་དགེ་བ་འདིས། །
འགྲོ་ཀུན་རྡོ་རྗེ་འཆང་ཆེན་འགྲུབ་གྱུར་ནས། །
དཔལ་ལྡན་བླ་མའི་བཞེད་པ་ཅི་མཆིས་པ། །
བདག་གིས་སྐད་ཅིག་ཉིད་འདིར་འགྲུབ་ཕྱིར་བསྔོ། །
ཞེས་བསྔོ་བ་དང་སྨོན་ལམ་ཅི་རིགས་པར་འདེབས་སོ། །དེ་ལྟར་བསྐྱེད་རྫོགས་ཀྱི་དཀྱིལ་འཁོར་རྒྱས་པ་བསྒྲུབས་ནས་དབང་མི་ལེན་པར་བླ་མ་ཉིད་ལ་བརྟེན་ནས་སྨིན་གྲོལ་གྱི་དབང་ལེན་པ་ལ་ནན་ཏན་བྱེད་པ་ཅི་ཡིན་ཞེ་ན། བླ་མ་ཉིད་དཀྱིལ་འཁོར་པར་བསྒྲུབས་ནས་སྨིན་གྲོལ་གྱི་དབང་བླངས་པ་ལས་མཆོག་ཐུན་མོང་གི་དངོས་གྲུབ་ལ་མངའ་དབང་བསྒྱུར་བ་འགྲུབ་མོད་ཀྱང༌། དཀྱིལ་འཁོར་པ་ཉིད་བླ་མར་བསྒྲུབས་ནས་སྨིན་གྲོལ་གྱི་དབང་བླངས་པ་ལས་མཆོག་ཐུན་མོང་གི་དངོས་གྲུབ་བདེ་མྱུར་དུ་འགྲུབ་པ་ནི་རྣལ་འབྱོར་འདི་ཉིད་ཀྱི་ཉེ་ལམ་མཆོག་ཏུ་གྱུར་པ་ཉིད་དུ་གནས་པའི་ཕྱིར། མོས་གུས་བླ་མའི་རྣལ་འབྱོར་འདི་ཉིད་ལ་མཆོག་ཏུ་བསྔགས་པ་ཡིན་ཏེ། དཔལ་མགོན་ཀླུ་སྒྲུབ་ཀྱིས།
རི་དབང་རྩེ་ལས་འགའ་ཞིག་ལྟུང་གྱུར་ན། །
ལྟུང་བར་མི་འགྱུར་སྙམ་ཡང་ལྟུང་བར་འགྱུར། །
བླ་མའི་དྲིན་གྱིས་ཕན་པའི་ལུང་ཐོབ་ན། །
གྲོལ་བར་མི་འགྱུར་སྙམ་ཡང་གྲོལ་བར་འགྱུར། །
ཞེས་དང༌། ཡེ་ཤེས་ཐིག་ལེར།
བླ་མའི་ཞལ་སྔའི་བཀའ་དྲིན་གྱིས། །
མཆོག་གི་གནས་ནི་རྙེད་པར་འགྱུར། །
ཚེ་འདི་ཡི་ནི་ཕྱག་རྒྱ་ཆེ། །
དངོས་གྲུབ་རྙེད་པར་ཐེ་ཚོམ་མེད། །
ས་བཅུ་ཡི་ནི་དབང་ཕྱུག་བདག །
དེ་ཡི་བཀའ་དྲིན་གྱིས་ནི་སླད། །
ཞེས་དང༌། ཕྱག་ཐིག་ཏུ།
ཇི་ལྟར་མེ་ཡིས་ཤིང་ཚིག་པ། །
སྐད་ཅིག་གིས་ནི་ཐལ་བར་བྱེད། །
གལ་ཏེ་དེ་བཞིན་དཔལ་བླ་མ། །
མཉེས་ན་སྐད་ཅིག་གིས་སྡིག་འཚིག །
ཅེས་དང༌། རིམ་ལྔར།
སློབ་དཔོན་གྱིས་ནི་སྡིག་པ་འཕྲོག །
སློབ་དཔོན་གྱིས་ནི་འཇིགས་པ་སེལ། །
སློབ་དཔོན་གྱིས་ནི་སྡུག་བསྔལ་གྱི། །
རྒྱ་མཚོའི་འཇིགས་ལས་ཕ་རོལ་སྒྲོལ། །
ཞེས་འབྱུང་ལ། དེ་ལྟའི་བླ་མ་ནི་རྡོ་རྗེ་སེམས་དཔའ་ཉིད་ཡིན་ལ་ཡིན་བཞིན་དུ་བལྟ་བར་བྱ་དགོས་ཏེ། དེ་ཉིད་ལས།
གང་ཞིག་དབང་བསྐུར་སྨིན་བྱེད་པ། །
དེ་ནི་རྡོར་སེམས་ལྟ་བུར་བལྟ། །
བླ་མ་སྤྲུལ་རྒྱལ་ལྟ་བུར་བལྟ། །
བླ་མ་སྟོན་པ་བས་ལྷག་བལྟ། །
ཡིད་བཞིན་རིན་ཆེན་མཉམ་པར་བལྟ། །ཞེས་འབྱུང་ལ།
དེའི་ཕྱིར་དེ་ལ་ཕན་གནོད་བྱས་པས་རྒྱལ་པོ་ལ་ཕན་གནོད་བྱེད་པར་འགྱུར་ཏེ། །
གང་གི་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། །
དེ་ལ་གནོད་པ་བྱས་པས་སྲོག་ཆགས་རྣམས་ནི་ངེས་པར་དམྱལ་བར་འགྱུར་ཏེ་འདི་ལ་ངོ་མཚར་མེད། །
དེ་མཉེས་པ་ཡིས་བདག་ནི་མགུ་སྟེ་དེ་ལ་ཁྲོ་བའི་མེ་ཡིས་ཁྲོས་པ་ཞེས་པ་ཆེན་པོའོ། །
ཞེས་འབྱུང་ལ། དེའི་ཐུགས་སུན་ཕྱུང་བས་དམྱལ་བར་འགྲོ་ལ། གུས་པས་འགྱུར་མེད་བདེ་བ་ཐོབ་སྟེ། ཇི་སྐད་དུ།
མྱུར་དུ་མནར་མེད་འགྲོ་བ་གང་ཡིན་གང་ཞིག་བདེ་མཉམ་སྟེར་བྱེད་བླ་མ་སྐྱོ་བ་བསྐྱེད་པ་པོ། །
ཤེས་རབ་ཡེ་ཤེས་ཐོབ་པ་གང་ཡིན་མ་ཉམས་གང་ཞིག་མཆོག་གི་བླ་མའི་ཞལ་ནི་མི་སྤོང་བ། །
ཞེས་འབྱུང་ལ། དེ་ཉིད་ཀྱི་ཕྱིར་བླ་མ་དམ་པ་མཉེས་པར་བྱ་དགོས་ཏེ། རིམ་ལྔར།
མཆོད་པ་ཐམས་ཅད་རིམ་སྤངས་ནས། །
བླ་མ་མཆོད་པ་ཡང་དག་བརྩམ། །
དེ་མཉེས་པས་ནི་ཀུན་མཁྱེན་གྱི། །
ཡེ་ཤེས་མཆོག་ནི་ཐོབ་པར་འགྱུར། །
ཞེས་འབྱུང་ལ། དེ་ལྟའི་སློབ་དཔོན་ཏེ་བླ་མའང་བསྐྱེད་རིམ་གྱི་དངོས་གྲུབ་རྩལ་བ་ནི་རྒྱུའི་བླ་མ་དང༌། རྫོགས་རིམ་གྱི་དངོས་གྲུབ་རྩལ་བ་ནི་རྐྱེན་གྱི་བླ་མ་སྟེ། དེའི་དང་པོ་ལས་ནི་ཕྱི་མའི་བླ་མ་ཉིད་མཆོག་ཏུ་བཟུང་བར་བྱ་དགོས་ཏེ། དཔེར་ན་དཔལ་ཕག་མོ་གྲུ་པ་ཉིད་ཀྱི་བླ་མ་ས་སྐྱ་པ་ཆེན་པོ་ཡིན་པ་ལ་ཕྱིས་རྗེ་སྒམ་པོ་པ་ཉིད་རྩ་བའི་བླ་མར་འཛིན་པར་མཛད་པ་ལྟ་བུའི་ཕྱིར་ཏེ། རྡོ་རྗེ་སྙིང་རྒྱན་དུ།
དམ་སྡོམ་གྱི་ནི་སྣོད་གཙང་མ། །
སློབ་དཔོན་མཚན་ཉིད་ཡོངས་རྫོགས་པར། །
བྱེད་ཅིང་དང་པོའི་ལས་འཇུག་པ། །
བྱེད་པ་རྒྱུ་ཡི་སློབ་དཔོན་ནི། །
རི་བོང་འཛིན་པ་བསྐུལ་བྱེད་ཅིང༌། །
དེ་ཡི་སྒྲུབ་པོ་བཞིན་དག་ཅིང༌། །
ཡེ་ཤེས་སྒྱུ་མའི་སྣོད་རུང་བྱེད། །
རྐྱེན་གྱི་སློབ་དཔོན་ཆེན་པོའོ། །
ཞེས་འབྱུང་ངོ༌། །རྒྱུ་མཚན་དེ་ཉིད་ཀྱི་ཕྱིར་ཕྱི་བུམ་དབང་བསྐྱེད་རིམ་དང་འབྲེལ་བའི་དབང་ནི་དེའི་མངོན་རྟོགས་དང་ལྡན་པའི་རྒྱུའི་བླ་མས་ཀྱང་དབང་བསྐུར་བར་བཏུབ་ལ། ནང་དབང་གོང་མ་རྫོགས་རིམ་དང་འབྲེལ་བའི་དབང་ནི་རྒྱུའི་བླ་མས་བསྐུར་མི་བཏུབ་པར་རྐྱེན་གྱི་སློབ་དཔོན་ཆེན་པོ་རྫོགས་རིམ་གྱི་མངོན་རྟོགས་ཐོབ་པ་ཉིད་ཀྱིས་བྱ་དགོས་པ་ཡིན་ཏེ། དཔེར་ན་རྗེ་མི་ལས་གྲུབ་པའི་དབང་ཕྱུག་ཞི་བ་འོད། བ་རི་ལོ་ཙ་བ་ལ་དབང་ཞུར་བཅུག་ནས། ཕྱིས་རྗེ་བཙུན་ཉིད་ཀྱི་གདམས་པ་གནང་ནས་ལུས་མ་སྤངས་པར་མཁའ་སྤྱོད་དུ་བཞུད་ནས་ཕྱི་རབས་དང་བ་བསྐྱེད་པའི་ཕྱིར་བྲག་ཁུང་གི་སྤྱི་བོ་བརྡོལ་བའི་རྫུ་འཕྲུལ་ད་ལྟའང་བསྟན་པར་མཛད་ལ། ཚུལ་འདི་འབྲི་གདན་གྱི་གདན་ས་ཆེན་པོ་རྣམས་སུ་ཆོས་སྒོ་བས་དབང་སྦྱིན། རྗེ་རིན་པོ་ཆེས་ཁྲིད་འདེབས་པ་ལ། ས་པཎ་པས།
རྡོ་རྗེ་ཕག་མོའི་བྱིན་རླབས་ཀྱང༌། །
བླ་མའི་སྐུ་ལས་ཐོབ་པའི་ཕྱིར། །
ཆོས་སྒོ་བ་ལས་བླང་ཅི་དགོས། །
ཞེས་སོགས་ཀྱི་ཞོར་ལ། དབང་མ་བསྐུར་ལ་བླ་མ་མེད། །བྱ་བ་སོགས་ཀྱི་བུམ་པ་སོགས་ཀྱི་དབང་མ་བསྐུར་ན་རྫོགས་རིམ་གྱི་ཁྲིད་བཏབ་པ་བླ་མར་མི་འགྱུར་བ་དང་རྒྱུའི་བླ་མ་གཞན་གྱི་དབང་བསྐུར་ནས་རྐྱེན་གྱི་བླ་མས་གྲོལ་བར་མཛད་པའི་བླ་མ་འདི་བླ་མར་མི་འགྱུར་བ་འགོག་པ་ནི་རྡོ་རྗེ་འཆང་ཆེན་པོ་ཉིད་ལ་དངོས་སུ་དགག་པར་སྣང་བའི་ཕྱིར་དང༌། ཆོས་སྒོ་བ་ལ་ཕག་མོའི་དབང་བྱིན་རླབས་ལེན་པ་ན་ཆོས་སྒོ་བ་ཉིད་བླ་མ་རྡོ་རྗེ་སློབ་དཔོན་དཀྱིལ་འཁོར་གྱི་གཙོ་བོ་ཉིད་ཡིན་པས་དེའི་སྒོ་གསུམ་ལས་དབང་ལེན་པར་བྱེད་པའི་ཕྱིར། ཆོས་སྒོ་བ་ལ་དབང་བྱིན་བརླབས་བླངས་པས་བླ་མའི་ལུས་ལ་དབང་བྱིན་རླབས་བླང་བར་སོང་བའི་གནད་ཁྱེད་ཀྱིས་མ་དགོངས་པར་སྣང་བཞིན། ཆོས་སྒོ་བ་ལ་བླང་ཅི་དགོས་ཞེས་བསལ་བ་ཡེ་མེད་ཀྱི་ཐལ་འགྱུར་འཕེན་པ་ངོ་ཚ་བའི་གནས་སུ་མི་འགྱུར་རམ། ཡང་ས་པཎ་པས།
བདག་ཀྱང་རྡོ་རྗེ་ཕག་མོ་ཡི། །
བྱིན་རླབས་ཙམ་རེ་བྱས་པ་ལ། །
དཀར་པོ་གཅིག་ཐུབ་བསྟན་ནས་ཀྱང༌། །
མྱོང་བ་ཅུང་ཟད་སྐྱེས་པ་ལ། །
མཐོང་ལམ་དུ་ནི་ངོ་སྤྲད་ནས། །
རྩོལ་སྒྲུབ་མེད་པའི་དོན་བསྟན་ནས། །
ཚོགས་པའང་འདི་བས་མང་བ་འདུ། །
ལོངས་སྤྱོད་འབུལ་བའང་མང་བར་འགྱུར། །
ཞེས་པ་ལ་བཞད་གད་དུ་བྱ་ན།
གདུལ་བྱ་ལོངས་སྤྱོད་བསྡུ་བའི་ཕྱིར། །
བདག་ཀྱང་བདག་མེད་ལྷ་མོ་ཡི། །
བྱིན་རླབས་ཙམ་རེ་བྱས་པ་ལ། །
བདེ་སྟོང་དབྱེར་མེད་བསྟན་ནས་ཀྱང༌། །
མྱོང་བ་ཅུང་ཟད་སྐྱེས་པ་ན། །
མཐོང་ལམ་དུ་ནི་ངོ་སྤྲད་ནས། །
རྩོལ་སྒྲུབ་མེད་པའི་དོན་བསྟན་ཀྱང༌། །
འབྲི་གུང་པ་ཡི་བསོད་ནམས་ཙམ། །
འབྱུང་བའི་གནས་སྐབས་ཡོད་མིན་ལ། །
དེ་ལ་ང་ཡི་ཅི་བྱར་ཡོད། །
ཅེས་སྨྲས་པ་ན་ཅིར་འགྱུར་ཏེ། བླ་མ་ས་ཆེན་གྱིས་རྗེ་ཕག་གྲུ་ལ། ཀྱེ་རྡོར་ཡབ་ཡུམ་གྱི་དབང་བྱིན་རླབས་ཙམ་བྱས་ནས་ལུས་སེམས་ལ་བདེ་སྟོང་གི་ཉམས་ཅུང་ཟད་སྐྱེས་པའི་བཀའ་དྲིན་བསབ་ཕྱོགས་ཀྱིས་ས་སྐྱ་པ་ལ་སྐུ་བསོད་མ་འུར་བར་ཕྱིས་རྗེ་སྒམ་པོ་པའི་དྲུང་དུ་མཐོང་ལམ་དེ་ཟོང་མར་སོང་ནས་མཐོང་ལམ་སྐྱེས་པའི་བཀའ་དྲིན་བསབ་ཕྱིར་རྗེ་ཕག་གྲུའི་སྒོ་གསུམ་ལོངས་སྤྱོད་དགེ་རྩ་དང་བཅས་པ་ཕུལ་བས་དེའི་རྟེན་འབྲེལ་གྱི་མཐུས། རྗེ་འགྲོ་མགོན་ཡབ་སྲས་ཀྱི་འདུས་པ་རྗེ་བཙུན་བྱམས་པའི་འདུས་པ་དང་མཉམ་པ་བྱུང་བའི་ཕྲིན་ལས་ལ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། །
སྤྱིར་དཔལ་ལྡན་ས་སྐྱ་པའི་གསང་སྔགས་ཀྱི་མྱོང་བ་བདེ་བདེ་སྟོང་སྟོང་པོ་ཕལ་ཆེ་བ་ནི་ལམ་དུ་འགྲོ་བ་དཀའ་ཞེས་བཀའ་གདམས་ལས། དེ་ཡང་རྩ་རླུང་ཐིག་ལེ་ཟེར་ནས་ལུས་ལ་གནད་དུ་བསྣུན་པ་སྐད་བྱས་པས་ལུས་སེམས་བདེ་སྙམ་པ་དང་གསལ་སྙམ་པ་དང་མི་རྟོག་པ་སྙམ་བྱེད་པ་མང་དུ་འབྱུང་སྟེ། ཐམས་ཅད་རྟོག་པ་ཁ་ཚོམ་རེར་སོང་བ་ལ་རང་བྱུང་གི་ཡེ་ཤེས་སུ་རློམ་པ་མང་ནས་དེ་འདྲའི་རླུང་ཙམ་གྱི་བདེ་དྲོད་སྟོང་པའི་སྒོམ་ནི་ཕྱི་བ་སྒོམ་ཆེན་ལའང་ཡོད་ཟེར་བ་བྲིས་གདའ་བས། ས་སྐྱ་པས། དྭགས་པོ་པ་ལ་རྟོག་པ་ཁ་ཆོམ་ཐར་ལམ་དུ་འདོད་པ་དགག་ཅེས་པའང་བཀའ་གདམས་སོགས་ལས་ནི་ས་སྐྱ་པའི་རང་བྱུང་གི་ཡེ་ཤེས་སུ་འདོད་པ་ཀུན་ཀྱང་རྟོག་པ་ཁ་ཚོམ་ཐར་ལམ་གྱི་མི་མཐུན་ཕྱོགས་སུ་བཤད་གདའ་བས་རྣམ་དཔྱོད་ཅན་རྣམས་ཀྱི་ཟབ་མོའི་ཆོས་ལ་བློ་ལྡོག་པར་མི་བྱའོ། །
དེས་ན་རྫོགས་རིམ་གྱི་སྔོན་འགྲོར་རྣལ་འབྱོར་རྣམ་པ་བཞི་པོ་སྦྱར་བ་འདི་ལ་ཤར་ཙོང་ཁ་པ་ཆེན་པོས། སྐྱབས་སེམས་ནི་བསྟན་པ་གང་དང་གང་ལ་འཇུག་པའི་སྔོན་འགྲོ་ཡིན་ལ། རྡོར་སེམས་སྒོམ་བཟླས་ཀྱང་དམ་ཚིག་གི་དྲི་མ་འདག་ཐབས་ཡིན་ལ། མཎྜལ་ཡང་བསྐྱེད་རྫོགས་གཉིས་ཀར་གྱི་ལྷའི་མཆོད་ཆོག་ལ་བཤད་ཅིང༌། བླ་མའི་རྣལ་འབྱོར་ཡང་དམ་ཚིག་གསོ་བ་ཙམ་ཡིན་པས་མཐའ་གཅིག་ཏུ་རྫོགས་རིམ་གྱི་སྔོན་འགྲོ་མེད་ཀ་མེད་ཀྱི་ཡན་ལག་མིན་ཀྱང་བླ་མ་གོང་མ་དག་གིས་མཛད་པར་སྣང་ངོ་ཞེས། རང་བསྐྱེད་རྫོགས་ཀྱི་མན་ངག་གང་ལས་ཐོས་པའི་བླ་མའི་གདམས་ངག་གིས་མཛད་པར་སྣང་ངོ་ཞེས་རང་བསྐྱེད་རྫོགས་ཀྱི་མན་ངག་གང་ལས་ཐོས་པའི་བླ་མའི་གདམས་ངག་ལ་དཔྱད་པ་སྐད་ཀྱི་སྨད་པར་བྱེད་པ་ནི་རྩ་ལྟུང་དང་པོའི་ཉེས་པས་གོས་པར་འགྱུར་གྱི་དོགས་པས་ཐར་འདོད་དག་བག་ཡོད་པར་གྱིས་ཤིག །འདིར་སྨྲས་པ།
ལམ་གྱི་མཐར་ཐུག་འགྱུར་མེད་རྣལ་འབྱོར་ཆེ། །
ཕྱག་རྒྱའི་ལས་མཆོག་ཉེར་བདེར་སྒྲུབ་བྱེད་པའི། །
མན་ངག་གསང་བ་ཆེན་པོའི་འདུས་པ་ཡང༌། །
རྗེ་བཙུན་བླ་མའི་མཐུ་ལས་མ་གཏོགས་པར། །
གཞན་དྲིང་མེད་པའི་བཀའ་དྲིན་ཟབ་མོ་ཡིས། །
རྒྱ་ཆེན་རྒྱུད་དོན་མ་ལུས་འཆད་བཞིན་ནོ། །ཞེས་བརྗོད་དོ། །
གཉིས་པ་དངོས་གཞི་ལ་བཞི། སྐུ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་སྐུའི་ཁྲིད། གསུང་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལོངས་སྤྱོད་རྫོགས་སྐུའི་ཁྲིད། ཐུགས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཆོས་སྐུའི་ཁྲིད། ཡེ་ཤེས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ངོ་བོ་ཉིད་སྐུའི་ཁྲིད། དང་པོ་༼སྐུ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་སྐུའི་ཁྲིད་༽ལ་གཉིས། བསྐྱེད་ཅིང་རྫོགས་པའི་སྐུ་གསུམ་གྱི་ལྷ་ལ་ང་རྒྱལ་འཛིན་པ་དང༌། ལྷ་དེ་དག་གི་མཛད་ཕྲིན་གྱིས་རང་གཞན་གྱི་དོན་སྒྲུབ་པའོ། །དང་པོ་༼བསྐྱེད་ཅིང་རྫོགས་པའི་སྐུ་གསུམ་གྱི་ལྷ་ལ་ང་རྒྱལ་འཛིན་པ་༽ནི།
བསམ་གཏན་གྱི་ཁང་པ་ལ་སྟན་བདེ་བར་གནས་ཏེ། ལུས་རྣམ་སྣང་གི་ཆོས་བདུན་ལས། ལག་པ་གཉིས་པུས་མོར་ས་གནོན་གྱི་ཕྱག་རྒྱ་འཆིང་བ་སྟེ། རིན་པོ་ཆེ་ཀརྨ་པས། སྐུ་གསུམ་ངོ་སྤྲོད་ཀྱི་ལུས་གནད་སྣང་སྲིད་དབང་དུ་བསྡུ་ཞིང་ཟིལ་གྱིས་གནོན་པའི་ཕྱག་རྒྱ་ཞེས་རིན་པོ་ཆེ་ཀརྨ་པ་ཉིད་ཀྱི་ཡེ་ཤེས་པ་དངོས་སུ་བཞུགས་པའི་སྐུ་བྱིན་རླབས་ཅན་རྣམས་ཀྱི་བཞུགས་ཚུལ་ཇི་ལྟ་བ་དེ་ལྟར་བྱས་ནས་གོང་དུ་བཤད་མ་ཐག་པ་ལྟ་བུའི་སྐྱབས་སེམས་སྔོན་དུ་འགྲོ་བས། ཆོས་ཐམས་ཅད་ཨོཾ་སྭ་བྷ་ཝ་ཤུདྡྷཱཿསརྦ་དྷརྨཱ་སྭབྷཱ་ཝ་ཤུདྡྷ་ཧཾ་གིས་ཆོས་ཐམས་ཅད་སྟོང་པར་སྦྱངས། སྟོང་པའི་ངང་ལས། རང་གི་རྣམ་ཤེས་ཡི་གེ་སྲཱིཿདམར་པོ་ཡེ་ཤེས་ལྔའི་རང་བཞིན་གྱི་འོད་ཟེར་སྟེང་འོག་ལ་སོགས་པའི་ཕྱོགས་བཅུར་སྤྲོས་པས། འོད་ཟེར་ལས་གྱུར་པའི་སངས་རྒྱས་ཀྱི་ཞིང་ཁམས་པདྨ་རཱ་ག་ལས་གྲུབ་པ་ཆོས་ཀྱི་དབྱིངས་དང་མཉམ་པ། དེའི་དབུས་སུ་པདྨའི་སྡོང་བུ་ཉི་མ་དང་ཟླ་བའི་དཀྱིལ་འཁོར་གྱི་སྟེང་དུ་སྲཱི་དེ་བབས་པ་ལས་འོད་ཟེར་ཕྱོགས་བཅུར་འཕྲོས། སེམས་ཅན་ཐམས་ཅད་ལ་ཕོག །སྡིག་སྒྲིབ་དག་ནས་སེམས་ཅན་ཐམས་ཅད་དང་ཕྱི་སྣོད་ཀྱི་འཇིག་རྟེན་གྱི་ཁམས་ཐམས་ཅད་འོད་དུ་ཞུ། ཨོཾ་མ་ཎི་པདྨ་མེ་ཧྃ། སེམས་ཅན་ཐམས་ཅད་ཐུགས་རྗེ་ཆེན་པོར་གྱུར། འོད་ཟེར་ཚུར་འདུས་རང་ལ་ཐིམ་ཡོངས་སུ་གྱུར་པ་ལས། ཇོ་བོ་ཐུགས་རྗེ་ཆེན་པོ་སྐུ་མདོག་ཤིན་ཏུ་དམར་བ། ཞལ་གཅིག་ཕྱག་བཞི། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་འོག་མ་ན་མུ་ཏིག་གི་ཕྲེང་བ་དམར་པོ་འདྲེན་པ། གཡོན་གྱི་འོག་མ་ན་མེ་ཏོག་པདྨའི་ཡུ་བ་འཛིན་པ། ཞབས་དཀྱིལ་དཀྲུང་གིས་བཞུགས་པ། སྐུ་ལ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དབུ་སྐྲ་རལ་པའི་ཐོར་ཚུགས་གྱེན་དུ་བཅིངས་པ་ལ་དར་གྱི་ཅོད་པན་དང་རིན་པོ་ཆེའི་རྩེ་བྲན་ལྔས་བརྒྱན་པའོ། །གཡས་ཕྱོགས་ན་དཔལ་རྟ་མགྲིན་སྐུ་མདོག་དམར་པོ། ཞལ་གཅིག་ཕྱག་གཉིས་གཡས་ཌ་མ་རུ། གཡོན་དྲིལ་བུ་བསྣམས་པ། རྟ་སྐད་འཚེར་ཞིང་གར་བྱེད་པ་ཙམ་གྱིས་དཔའ་བོ་རྒྱ་མཚོའི་ཚོགས་ཀྱིས་བསྐོར་བ། གཡོན་ཕྱོགས་ན་གསང་བ་ཡེ་ཤེས་ཀྱི་ཌཱ་ཀི་མ་སྐུ་མདོག་དམར་བ། ཞལ་གཅིག་ཕྱག་གཉིས་གཡས་གྲི་གུག་གཡོན་ཐོད་ཁྲག་བསྣམས་པ། རུས་པའི་རྒྱན་ཆ་ལྔས་བརྒྱན་པ། ཨཱ་ར་ལིའི་སྒྲ་སྒྲོགས་ཤིང་གར་མཛད་པ་ཙམ་གྱིས་ཌཱ་ཀི་རྒྱ་མཚོའི་ཚོགས་ཀྱིས་བསྐོར་བས་སྣང་སྲིད་དབང་དུ་སྡུད་པ་དང་བྱིན་གྱིས་བརླབས་པའོ། །
སྤྱི་གཙུག་ན་གུ་རུ་པདྨ་འབྱུང་གནས་སྐུ་མདོག་ནག་ལ་གཟི་བརྗིད་དང་ལྡན་པ། ཨ་ཙ་རའི་ཆ་བྱད་ཅན་རུས་པའི་རྒྱན་ཆ་དྲུག་གིས་བརྒྱན་པ། སྣང་སྲིད་ཟིལ་གྱིས་གནོན་པའི་ཕྱག་རྒྱ་དང་གར་སྟབས་མཛད་པའི་ཚུལ་གྱིས་པདྨ་ཉི་མ་ཟླ་བའི་གདན་ལ་བཞུགས་པ། བཀའ་བརྒྱུད་བླ་མ་སངས་རྒྱས་བྱང་ཆུབ་སེམས་དཔའ་ཐམས་ཅད་སློབ་དཔོན་པདྨའི་ངོ་བོར་སྟེང་གི་ནམ་མཁའ་ལ་བཞུགས་པའོ། །འོག་ཕྱོགས་སུ་ཡེ་ཤེས་ཀྱི་མགོན་པོ་བེར་ནག་ཅན་ལྕམ་དྲལ་གྱིས་གཙོས་ཆོས་སྐྱོང་སྲུང་མ་དང༌། རིགས་དྲུག་གི་སེམས་ཅན་ཌཱ་ཀིའི་ངོ་བོར་གྱུར་ནས་གདན་འདེགས་པ་དང༌། སྣང་སྲིད་དབང་དུ་སྡུད་པ་བཀའ་ཉན་གསུང་སྡོད་ཀྱི་ཚུལ་དུ་གནས་པའོ། །ལྷ་ཚོགས་དེ་ཐམས་ཅད་ཀྱི་གཙུག་ཏོར་དུ་ནམ་མཁའི་དཀྱིལ་འཁོར་ལྗང་གུ་ལ་ཧཾ། དཔྲལ་བར་ཟླ་བ་ལ་ཨོཾ། མགྲིན་པར་ཉི་མ་ལ་ཨཱཿ། སྙིང་གར་སྒྲ་གཅན་ནག་པོ་ལ་ཧཱུྃ། ལྟེ་བར་དུས་མེ་སེར་པོ་ལ་ཧོཿ གསང་བར་ཡེ་ཤེས་ཀྱི་དཀྱིལ་འཁོར་སྔོན་པོ་ལ་ཿབཀོད་པའི་རིགས་དྲུག་གི་བདག་ཉིད་དུ་གྱུར་པའི་ཐུགས་ཀར་པདྨ་དང་ཉི་ཟླའི་སྟེང་དུ་ཛཿཡིག་ལས་སྐྱེས་པའི་རྡོ་རྗེ་ལྕགས་ཀྱུ་སྤྲོས་པས་རང་འདྲའི་དཀྱིལ་འཁོར་གྱི་ལྷ་ཚོགས་ཕེཾ་ཕེཾ་ཕེཾ། ཨོཾ་བཛྲ་ཨཱརྒྷཾ། པཱདྱཾ། པུཥྤེ། དྷཱུ་པེ། ཨཱ་ལོ་ཀེ །གནྡྷེ། ནཻ་ཝི་དྱ། ཤཔྡ་ཨཱཿཧྃ་གིས་མཆོད་ནས་ཧྃ་གིས་རང་ལ་བསྟིམ། བཾ་གྱིས་བཅིངས༌། ཧོཿས་མཉེས། ཧིས་རོ་མཉམ་སྟེ། རང་གི་དཔྲལ་མགྲིན་སྙིང་གའི་ཡིག་འབྲུ་གསུམ་ལས་སྐུ་གསུང་ཐུགས་རྡོ་རྗེའི་ལྷ་ཚོགས་སྤྲོས། རང་རང་གི་གདུལ་བྱ་ལ་ཆོས་བསྟན། སླར་འདུས་གཅིག་ཏུ་གྱུར་མདུན་དུ་བཞུགས་པ་ལ། བདག་ལ་དབང་བསྐུར་དུ་གསོལ་ཞེས་གསོལ་བ་བཏབ་པས། རྡོ་རྗེ་གསུམ་པོ་རིགས་ཀྱི་ལྷ་མོ་རྣམས་ཀྱི་བདུད་རྩིའི་དབང་བསྐུར་བཞིན་པར། འདི་སྐད་དུ།
སྤྱན་རས་གཟིགས་དབང་འཇིག་རྟེན་མགོན། །
སངས་རྒྱས་རྣམས་ཀྱི་མཐུ་སྟོབས་དབང༌། །
རྒྱལ་སྲས་རྣམས་ལ་བསྐུར་བ་ལྟར། །
དེང་འདིར་ཁྱོད་ལ་བསྐུར་བར་བྱ། །
ཆོས་དབྱིངས་ཡེ་ཤེས་དབང་ནི་ཁྱོད་ཀྱིས་ལོང༌། ཨོཾ་ཨཱཿཧྃ། ཨོཾ་མ་ཎི་པདྨེ་ཧ་རི་ནི་ས་ཧྃ་ཧྃ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧྃ། ཞེས་པས་དབང་བསྐུར་ཏེ། དྲི་མ་དག་ཆུའི་ལྷག་མ་ཡར་ལུད་པ་ལས་སྤྱི་བོར་སྣང་བ་མཐའ་ཡས་ཀྱིས་དབུ་བརྒྱན། དབང་བསྐུར་བ་པོའི་རྡོ་རྗེ་གསུམ་གྱི་ལྷ་ཚོགས་གནས་གསུམ་དུ་འཁོད་པ་ལ།
སྐུ་གསུང་ཐུགས་ཀྱི་རྡོ་རྗེ་འཛིན། །
རྡོ་རྗེ་མི་ཕྱེད་གསུམ་སྒོམ་པ། །
སྐུ་གསུང་ཐུགས་ཀྱི་རྡོ་རྗེ་ཡིས། །
བྱིན་རླབས་གནས་སུ་དེང་བདག་མཛོད། །
ཕྱོགས་བཅུར་བཞུགས་པའི་སངས་རྒྱས་རྣམས། །
རྡོ་རྗེ་མི་ཕྱེད་གསུམ་བསྒོམས་པས། །
སྐུ་གསུང་ཐུགས་ཀྱི་རྡོ་རྗེ་ཡིས། །
བྱིན་རླབས་གནས་སུ་དེང་བདག་མཛོད། །
ཅེས་བརྗོད་པས་སྒོ་གསུམ་རྡོ་རྗེ་གསུམ་དུ་རོ་མཉམ་པར་གྱུར། ཨོཾ་སརྦ་ཏ་ཐཱ་ག་ཏ་ཀ་ཡ་ཝཱཀ་ཙིཏྟ་བཛྭ་སྭ་བྷ་ཝ་ཨཱཏྨ་ཀོཧཾ། ཞེས་པས་ང་རྒྱལ་བཟུང་ནས། འདོད་པའི་ཡོན་ཏན་ཐམས་ཅད་ལ་ཨོཾ་ཨཱཿབཛྲ་ཧཱུྃ་གིས་བདེ་སྟོང་དབྱེར་མེད་ཀྱི་མཆོད་རྫས་སུ་བྱིན་གྱིས་བརླབས་ནས་ལོངས་སྤྱོད་དེ་དགྱེས་པ་ཆེན་པོས་ཚིམ་སྟེ་རང་གི་སྙིང་གའི་པདྨ་ཉི་ཟླ་ལ་ཧཱུྃ་སྔོན་པོ་འོད་ཟེར་ལྔ་འཕྲོ་བ་ལས་འོད་འཕྲོས་ཁམས་གསུམ་པའི་སེམས་ཅན་ལ་ཕོག །རང་འདྲའི་སྐུར་བྱས་པ་ལ་ང་རྒྱལ་བཟུང་སྟེ། བཟླས་པ་ལ་སྤྲོ་ན། ཐུགས་ཀའི་ས་བོན་ལས་སྔགས་ཀྱི་ཕྲེང་བ་སྤྲོས་པའི་འོད་ཀྱིས་འཕགས་པ་མཆོད། སེམས་ཅན་གྱི་དོན་བྱས། ཚུར་ས་བོན་ལ་ཐིམ་པར་སྒོམ་ཞིང༌། ཨོཾ་བཛྲ་དྷྲིཀ་ཧྃ། ཨོཾ་ཨཱཿཧྃ་སྲི༔ ཨོཾ་མ་ཎི་པདྨེ་ཧྃ། ཨོཾ་དྷུ་མ་གྷ་ཡེ་ན་མ་སྭཱཧཱ། ཧ་རི་ནི་ས་ར་ཙ་སྲི༔ཡ་ཧྃ་ཛཿ ཨོཾ་ཤྲཱི་བཛྭ་ཧེ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནཱི་ཛྷ་ལ་སཾ་བ་རཾ་སྭཱ་ཧཱ། ཨོཾ་དེ་བ་པི་ཙུ་བཛྲ་ཧཱུྃ་ཧཱུྃ་ཧཱུྃ་ཕཊ་སཱ་ཧཱ། ཨོཾ་ཨཱཿ་ཧཱུྃ་ཧོ༔ཧཾ་ཀྵ༔ཧཾ་ཀྵ༔མ་ལ་ཝཱ་ར་ཡ་ཧཱུྃ་ཕཊ། ཅེས་ཅི་ནུས་སུ་བཟླ། རྟོག་པ་འཕྲོ་ན། དེ་རྣམས་འོད་དུ་ཞུ། ཡུམ་རྡོ་རྗེ་ཕག་མོ་ལ་བསྟིམ། ཡུམ་རང་ལ། རང་གདན་བཅས་ཐུགས་ཀའི་ཟླ་བ་ལ། དེ་གི་ཞབས་ཀྱུ་ཧ་ལ། ཧ་མགོ་བོ་ལ། མགོ་བོ་ཟླ་ཚེས། དེ་ཐིག་ལེ། དེ་ནཱ་ད་དང༌། ནཱ་ད་ནམ་མཁའ་ལ་མེ་ལོང་ལ་ཧ་བཏབ་པ་ཡལ་བ་ལྟར་མི་དམིགས་པ་འོད་གསལ་གྱི་ངང་ལ་མཉམ་པར་བཞག་སྟེ།
ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། །
བདག་སོགས་སེམས་ཅན་ཐམས་ཅད་ཀྱིས། །
དུས་གསུམ་གསགས་དང་རྟོགས་པ་ཡི། །
འགྲོ་དྲུག་སེམས་ཅན་མ་ལུས་པ། །
སྐུ་ལྔ་ཡོངས་རྫོགས་སངས་རྒྱས་འགྲུབ་ཕྱིར་བསྔོ། །
ཞེས་དགེ་བ་བསྔོ་བས་རྒྱས་གདབ་པར་བྱའོ། །འདི་ལྟའི་ལྷའི་རྣལ་འབྱོར་ནི་བསྐྱེད་རིམ་གྱི་ལྷ་དང་རྫོགས་རིམ་གྱི་ལྷ་གང་ཡིན་ཞེ་ན། བསྐྱེད་པ་ཞེས་བྱ་བ་ནི་གདགས་གཞི་ཐ་སྙད་དུའང་སྔར་ནས་མེད་པ་ལ་ཕྱིས་རྟོག་པས་བཞག་པའི་བཏགས་ཆོས་ཀྱི་ལྷར་སྣང་ལ་བསྐྱེད་རིམ་གྱི་ལྷ་ཞེས་ཡོངས་སུ་བརྗོད་ནས། གདགས་གཞི་ཐ་སྙད་དུ་སྔར་ཡོད་ལ་ཕྱིས་རྟོག་པས་བཞག་པའི་བཏགས་ཆོས་ཀྱི་ལྷར་སྣང་ངང་གིས་ནུབ་ནས་དེ་ལྟའི་གདགས་གཞིའི་ཆ་དེ་ཉིད་རྣམ་པར་མི་རྟོག་པའི་ངོ་བོར་ལྷར་སྣང་ནི་རྫོགས་རིམ་གྱི་ལྷ་ཞེས་སུ་བརྗོད་པ་ཡིན་ལ། དེའི་ཚེ་གདགས་གཞི་ཐ་སྙད་དུ་སྔར་ཡོད་ཅེས་པའི་གཞི་ཉིད་ཀྱང་རྟོག་བཞག་མིན་པའི་ཆོས་ནི་མ་ཡིན་ཀྱང༌། གདགས་གཞི་རྟོག་བཏགས་ལའང་ཐ་སྙད་དུ་འཁྲུལ་པ་དང་མ་འཁྲུལ་བའི་རྟོག་བཞག་ལ། མ་འཁྲུལ་བའི་རྟོག་བཞག་གི་རྟེན་གྱི་ལྟོས་ཆོས་ཙམ་ནི་ཐ་སྙད་དུ་སྔར་ནས་ཡོད་པ་སྟེ། དཔེར་ན་ཟླ་གཅིག་སྣང་བ་རྟོག་བཞག་གི་ཆོས་ཙམ་དུ་ཟད་ཀྱང་དེའི་རྟེན་གྱི་ཟླ་གཅིག་ཕྱི་རོལ་ནའང་སྔར་ཡོད་ཀྱི་བརྟགས་པ་སྣང་རུང་དུ་འཇིག་རྟེན་ན་ཚད་མས་གྲགས་ལ། ཟླ་གཉིས་ཀྱང་རྟོག་གཞག་གི་ཆོས་ཙམ་དུ་ཟད་ཀྱང༌། དེའི་རྟེན་གྱི་ཟླ་གཉིས་ཕྱི་རོལ་ན་སྔར་ནས་ཡོད་ཀྱི་བརྟགས་པ་འཇིག་རྟེན་ན་ཚད་མས་གྲགས་པར་མི་འགྲུབ་པ་བཞིན་གྱི་འདིར་ཡང་མཚུངས་པ་ཉིད་ཀྱི་ཕྱིར་ན། མ་དག་འཁྲུལ་པའི་ཕུང་ཁམས་སྐྱེ་མཆེད་ནི་ཡང་དག་པའི་རྣལ་འབྱོར་ཀུན་རྫོབ་ཀྱི་ངོར་ཐ་སྙད་དུའང་དང་པོ་ནས་མ་བརྟགས་པ་ཉིད་ཀྱིས་གྲུབ་པ་མེད་ཀྱང་མེད་བཞིན་འཁྲུལ་པའི་རྟོག་པས་བརྟགས་པའི་ཐ་མལ་ཕུང་སོགས་ཀྱི་ཆོས་ཇི་སྙེད་པ་ཞིག་བྱུང་བ་དེ་ཐམས་ཅད། ཐ་མལ་འཁྲུལ་པའི་ཕུང་སོགས་ཀྱི་ཆ་སྦྱོང་བའི་སླད་དུ་དེ་ཉིད་ལྷག་པའི་ལྷར་རྟོག་པས་བསྐྱེད་པར་བྱ་བ་ཡིན་ལ། དེ་ལྟར་བསྐྱེད་པ་ན། ཐ་མལ་འཁྲུལ་ཆའི་ཕུང་སོགས་དྲི་མའི་དངོས་ཆ་དག་ནས་དེ་ཉིད་ལ་ལྷའི་གསལ་སྣང་ཡིད་དང་དབང་པོའི་ཤེས་པ་སྒྲ་དོན་འདྲེས་འཛིན་ཅན་གྱི་རྟོག་པ་དང༌། རྟོག་པ་དེ་བྲལ་གྱི་ཤེས་པ་ལ་འཆར་དུ་རུང་བ་ཉིད་ཀྱི་ཕྱིར། བསྐྱེད་རིམ་གྱི་སྒོ་ནས་ལྷ་མངོན་སུམ་དུ་གྲུབ་པ་དང་མ་གྲུབ་པ་ཞེས་རྣམ་བཞག་མཛད་པ་ཡིན་ཏེ། རྡོ་རྗེ་མགུར་ལས།
ང་ཡི་སྐུ་ནི་སྒོམ་བྱེད་པ། །
གལ་ཏེ་སྒྱུ་མའི་ཚུལ་གྱིས་སམ། །
གལ་ཏེ་རྨི་ལམ་འདྲ་བར་བལྟ། །
ཤིན་ཏུ་སྒོམ་པའི་རིམ་པ་ལས། །
མངོན་སུམ་དུ་ནི་མཐོང་བར་འགྱུར། །
ཞེས་དང༌། སངས་རྒྱས་མཉམ་སྦྱོར་ལས།
གཟུགས་བརྙན་ལུགས་མ་ལ་སོགས་ལ། །
རྣལ་འབྱོར་འབྱུང་བར་མི་འགྱུར་གྱི། །
བྱང་ཆུབ་སེམས་ལ་རབ་བརྩོན་ན། །
དེ་ལས་རྣལ་འབྱོར་ལྷར་འགྱུར་རོ། །
བདག་ཉིད་སངས་རྒྱས་ཐམས་ཅད་དང༌། །
དཔའ་བོ་ཐམས་ཅད་བདག་ཡིན་ནོ། །
དེ་ལ་བདག་ཉིད་ལྷར་སྦྱོར་བས། །
བདག་ཉིད་རབ་ཏུ་བསྒྲུབ་པར་བྱ། །
ཞེས་འབྱུང་བའི་བསྐྱེད་པའི་ལྷ་མངོན་སུམ་དུ་འགྲུབ་པའི་ཆོས་ཚུལ་གསལ་མི་གསལ་འདི་ལྟར་ཡོད་པ་ལ། ཤར་ཙོང་ཁ་པ་ཆེན་པོས། བསྐྱེད་རིམ་སྒོམ་པས་གྲུབ་པའི་ཚད་ཡིད་ངོར་ཐ་མལ་གྱི་སྣང་ཆ་ལྷར་འཕོ་བའི་ང་རྒྱལ་འགྱུར་བའི་གསལ་སྣང་ཙམ་ལས། དབང་ཡིད་ལ་དངོས་སུ་ལྷའི་རྣམ་པ་སྣང་བ་ཡེ་མི་འཆར་ཞེས་གཞུང་སྲོང་ནས་འཆད་པ་དང་ཡང་སྔར་གྱི་ཟབ་ཁྱད་གཟུགས་སྐུ་ནི་བསྐྱེད་རིམ་གྱི་སྐུའི་རིགས་འདྲ་ཉིད་ལས་སྒྲུབ་པའི་འབྲས་བུ་ཡིན་ཟེར་བ་ནི། བཤད་མ་ཐག་པའི་གསུང་རབ་ཆེན་པོ་དང་འགལ་བར་མ་ཟད་རང་ཚིག་ཆེས་འགལ་བ་ཡིན་ཏེ། བསྐྱེད་རིམ་གྲུབ་པས་དངོས་སུ་བསྐྱེད་པ་ལྟར་སྣང་དུ་མི་རུང་ན་བསྐྱེད་རིམ་གྱི་དངོས་སུ་གཟུགས་སྐུ་འགྲུབ་པ་ཆེས་འགལ་བའི་ཕྱིར་རོ། །
འོ་ན་རྟོག་བཞག་གི་གདགས་གཞི་དེ་ཡང་དང་པོ་ནས་བཏགས་ཡོད་ཀྱི་རྒྱུན་ལ་བཏགས་པ་ན། གསར་དུ་བཏགས་པ་ཉིད་ཀྱིས་ལྷར་སྣང་བ་ཙམ་མ་ཡིན་པར་དང་པོ་ནས་གདགས་གཞི་ལ་བཏགས་པའི་བཏགས་པ་ཙམ་ལ་མ་ལྟོས་པར་དེ་ལྟར་བཏགས་ཙམ་གྱི་རྟེན་འབྲེལ་གྱི་བསྐྱེད་རིམ་སྔོན་དུ་འགྲོ་བའི་ལྷར་སྣང་གིས་མཚམས་སྦྱར་ནས་གདགས་གཞིའི་མ་འཁྲུལ་བའི་ལྷར་སླར་བཅོས་ནས་ལྷ་བསྐྱེད་མི་དགོས་པར་ཡེ་རྫོགས་ཉིད་ཀྱིས་མ་བཅོས་པར་ལྷར་གསལ་བར་སྣང་བ་ནི་རྫོགས་རིམ་གྱི་ལྷ་ཉིད་དུ་འཇོག་པ་འདི་ནི། རྡོ་རྗེ་འཆང་ཆེན་པོའི་ཐུགས་བཅུད་རྗེ་བཙུན་བླ་མ་དམ་པ་ཡི་དམ་ལྷའི་ངོ་བོར་བཞུགས་པའི་ཞལ་ལུང་དྲི་མ་དང་བྲལ་བ་ཉིད་ཀྱི་ཕྱིར། གང་ཟག་སྐལ་བ་དང་ལྡན་པ་མཆོག་ལ་ནི་ལས་དང་པོ་པའི་དུས་ཉིད་ནས་རྟོག་བཏགས་ཀྱི་བསྐྱེད་རིམ་ཙམ་ལ་སྦྱངས་པ་ཙམ་གྱིས་རྟོག་པས་བཏགས་པའི་བསྐྱེད་རིམ་གྱི་ལྷ་ལ་གསལ་སྣང་ཐོབ་པར་མ་གྱུར་ཀྱང༌། དང་པོ་ཉིད་ནས་གདགས་གཞི་ལ་ཕྱི་ནས་བཅོས་ཏེ་བཏགས་པ་མིན་པར་དང་པོ་ཉིད་ནས་གདགས་གཞི་ལ་ཡེ་རྫོགས་སུ་བཏགས་པའི་རྟེན་འབྲེལ་གྱི་སྣང་ལ་མ་བཅོས་མི་རྟོག་མི་བསྒྱུར་བར་ལྷར་སྣང་གསལ་བའམ་འཆར་བའང་རུང་བ་ཉིད་ཀྱི་ཕྱིར། རྒྱུད་སྡེ་གཞན་དང་གཞན་ལས་ཕྱི་བསྐྱེད་པའི་རིམ་པ་ལ་མ་ལྟོས་པར་ནང་བསྐྱེད་པའི་རིམ་པ་ཉིད་ལ་བརྟེན་ནས་རྫོགས་རིམ་གྲུབ་པ་ཉིད་དུ་འཇོག་པ་ནི། མི་ཟབ་པའི་རྫོགས་རིམ་ནས་དང་པོ་ཉིད་ནས་འཇུག་པ་ཞེས་བྱ་བར་འཇོག་ལ། གནད་འདི་ཁོང་དུ་མ་ཆུད་པར་བོད་ཀྱི་གསང་བ་འདུས་པ་ཕལ་མོ་ཆེ་རིམ་པ་ལྔའི་རིམ་པར་འཇོག་པའི་ལུས་དབེན་ལྷའི་སྐུ་དེ་བསྐྱེད་རིམ་གྱི་ལྷ་ཡིན་ནམ་རྫོགས་རིམ་གྱི་ལྷ་གང་ཡིན་ཞེས་མི་མཐུན་པ་མང་དུ་སྨྲ་བ་ནི་སྙིང་པོ་ཅི་ཡང་ཡོད་པ་མ་ཡིན་ཏེ། ལུས་དབེན་དེ་ཉིད་རྫོགས་པའི་རིམ་པར་འཇོག་ན་དེ་ཉིད་རྫོགས་རིམ་གྱི་ལྷ་སྐུ་ལས་བསྐྱེད་རིམ་གྱི་ལྷ་སྐུ་གཙོ་བོ་མི་ཆེ་ལ། དེ་ཉིད་རྫོགས་རིམ་གྱི་རྟོགས་པ་བསྐྱེད་པའི་རྟེན་གྱི་བསྐྱེད་རིམ་དུ་འཇོག་ན་དེ་ཉིད་རྫོགས་རིམ་གྱི་ལྷ་ཡིན་མིན་ཞེས་དོགས་པ་འགོད་ཅི་དགོས། བཤད་པ་དེ་ཉིད་ཀྱི་ཕྱིར། འདུས་པར།
སྔགས་ཀྱི་སྐུ་ནི་རབ་སྒྲུབ་བྱེད། །
བསྐྱེད་པའི་རིམ་པ་དང་པོ་ཡིན། །
སེམས་ལ་དམིགས་པ་ཙམ་ཞིག་ནི། །
རིམ་པ་གཉིས་པ་ཡིན་པར་བཤད། །
ཅེས་སྔགས་ཀྱི་སྐུ་སྒྲུབ་པ་ལ་བསྐྱེད་རྫོགས་ཐུན་མོང་བའི་རིམ་པ་གཅིག་དང་ཡེ་ཤེས་ཀྱི་སྐུ་སྒྲུབ་པ་ལ་རྫོགས་རིམ་འབའ་ཞིག་པའི་རིམ་ལྔ་གཉིས་སུ་ཤེས་པར་བྱ་དགོས་སོ། །དེས་ན་སྐལ་བ་མཆོག་གི་ལས་དང་པོ་པ་འཁྲུལ་པའི་མཚན་མ་བསལ་ཆེད་རྟོག་པའི་བསྐྱེད་རིམ་གྱི་མཚམས་སྦྱོར་ཙམ་ནས་མ་འཁྲུལ་བའི་བཅོས་མིན་གྱི་རྫོགས་རིམ་གྱི་ལྷར་སྣང་འཆར་ལ། ལྷར་སྣང་དེ་ཉིད་ཀྱིས་སླར་ཐ་མལ་གྱི་འཁྲུལ་པའི་རྟོག་བཞག་གི་སྒྲིབ་ཆོས་སེལ་བ་ལ་ནི་བསྐྱེད་རིམ་གྱི་ལྷ་བསྒོམས་པའི་བྱེད་ལས་ལས་རྫོགས་རིམ་གྱི་ལྷ་བསྒོམ་པའི་བྱེད་ལས་ཉིད་མཆོག་ཏུ་གྱུར་པ་ཡིན་ནོ། །འདི་ཉིད་ཀྱི་ཕྱིར། བཀའ་བརྒྱུད་དྭགས་པོ་ལྷ་རྗེ་བ་དག་གིས་རྣལ་འབྱོར་པ་ཆེན་པོ་རྣམས་དང་པོ་ཉིད་ནས་རྫོགས་རིམ་གྱི་ལྷ་མངོན་དུ་གྱུར་པ་ལ་རྣལ་འབྱོར་དུ་མཛད་ནས་བསྐྱེད་རིམ་གྱི་ལྷ་སྒོམ་པའི་སྤྲོས་པ་བཅོས་མ་རྣམས་རྫིང་ལྟར་འདོར་བར་མཛད་པ་ལས་དཔལ་ལྡན་ས་སྐྱ་པའི་ཕྱོགས་ལ་སོགས་པ་དུ་མས་བསྐྱེད་རིམ་གྱི་སྤྲོས་པའི་ལྷ་སྒོམ་པ་མེད་པ་ཉིད་ཀྱིས། འདི་ལྟའི་རྣལ་འབྱོར་འདི་ཉིད་རྣལ་འབྱོར་ཡང་དག་མིན་པས་རྣལ་འབྱོར་པ་འདི་དག་རྫོགས་རིམ་ཡང་དག་པ་མ་ཡིན་ནོ་ཞེས་གསུངས་པ་ཡང༌། བཅོམ་ལྡན་འདས་ཉིད་དུ་མ་གྱུར་གྱི་བར་གང་ཟག་གིས་གང་ཟག་གི་ཚོད་དཔོག་བྱར་མི་རིགས་པར་སྟོན་པ་ཉིད་ཀྱིས་བཀའ་རྩལ་པ་ལས་བཟློག་སྟེ་གསུང་བ་ནི་ཆེས་ཡ་མཚན་པའི་ལེགས་བཤད་དུ་མི་བཟུང་ངོ༌། །དེས་ན་འཁོར་འདས་ཀྱི་ཆོས་ཐམས་ཅད་རྟོག་བཏགས་ལས་འཁོར་བའི་ཐ་མལ་གྱི་ཆོས་རྟོག་བཏགས་རྟོག་པ་ཉིད་ཀྱི་ལྷས་སྦྱང་དགོས་པ་ནི། མགུར་དུ།
ཐ་མལ་རྣམ་རྟོག་གཞོམ་དོན་དུ། །
སྒོམ་པ་ཡང་དག་རབ་ཏུ་བསྒྲགས། །
ཞེས་འབྱུང་ལ། མྱང་འདས་ཀྱི་རྟོག་བཞག་གི་ཀུན་རྫོབ་ཀྱི་རྣམ་རྟོག་མ་ལུས་པའང་རྫོགས་རིམ་རྟོག་མེད་ཀྱི་ལྷས་སྦྱང་དགོས་ཏེ། བརྟག་གཉིས་ལས། 
སྤྲོས་པ་རྨི་ལམ་ལྟར་བྱས་ནས། །
སྤྲོས་པ་ཉིད་ནི་སྤྲོས་མེད་བྱེད། །
ཅེས་འབྱུང་ལ། ཡང་མི་རྟོག་པ་ཉིད་ཀྱང་རྟོག་པ་ལ་ལྟོས་ནས་བརྟགས་ཆོས་ཀུན་རྫོབ་རྫུན་པ་དང་བསླུ་བའི་ཆ་ཉིད་ཀྱི་སྤྲོས་བཅས་ཀྱི་ལྷར་སྣང་ཡོད་པས་དེ་ཉིད་ཀྱང་རྫོགས་རིམ་མཐར་ཐུག་པ་ཡིན་ཏེ། མི་ཟབ་པའི་རྫོགས་རིམ་དང་ལྷར་སྣང་ཞེས་བརྗོད་ལ། ཆོས་ཟབ་པའི་རྫོགས་རིམ་གྱི་ལྷ་ནི། རྒྱལ་བ་ནམ་མཁའི་སྐུ་ཅན་གསུང་ནི་བརྗོད་དང་ཐུགས་ནི་བསམ་གྱིས་མི་ཁྱབ་པའི་བདག་ཉིད་ཀྱི་ལྷ་སྟེ། མཉམ་སྦྱོར་ལས།
རྣམ་མི་རྟོག་ལས་སངས་རྒྱས་མིན། །
དེ་བཞིན་རྣམ་རྟོག་བཅས་ལས་མིན། །
ཤིན་ཏུ་རྣམ་དག་ཡོངས་ཤེས་ན། །
མཁས་པ་རྣམས་ནི་འགྱུར་བ་ཉིད། །
ཅེས་འབྱུང་ཞིང༌། རྟོག་པ་དང་རྟོག་མེད་ཀྱི་ལྷ་ཞི་དྲག་གི་བསྐྱེད་རྫོགས་ཀྱི་ལྷ་ནི་ཤིན་ཏུ་རྣམ་དག་གི་ལྷ་ནི་མ་ཡིན་ཞེས། དུས་ཀྱི་འཁོར་ལོ་ལས།
དཔའ་བོའི་རིམ་པ་བདག་བྱིན་བརླབས་པ་ཡི། །
རིམ་པ་དག་ཀྱང་ཐར་པའི་ལམ་མིན་ཏེ། །
ཤིན་ཏུ་རྣམ་དག་རིམ་པ་གཅིག་པུ་ནི། །
ཐར་པའི་ལམ་དུ་རྒྱལ་བ་རྣམས་ཀྱིས་བསྟན། །
ཞེས་འབྱུང་བས། འདི་ལྟའི་ལྷའི་མིང་གི་རྣམ་གྲངས་ཆོས་ཉིད་འགྱུར་བ་མེད་པ་ཡང་དག་པའི་ལྷ་ཞེས་གསང་སྔགས་ཕྱི་འགྱུར་དུ་མ་ཟད་སྔ་འགྱུར་ལས་ཀྱང་འབྱུང་བ་འདི་ལྟ་བུའི་གནད་ནི་བདག་གི་རྗེ་བཙུན་རས་པ་ཆེན་པོ་ཁོ་ནའི་བྱིན་རླབས་ཀྱི་མཐུ་ལས་མ་གཏོགས་གཞན་དུ་འགར་ཡོད་རེ་སྐན་དུ་སྣང་ངོ༌། །དེ་ཡང་རྫོགས་པ་ཞེས་ནི་ཥྤནྣ་ཀྲ་མ་ཞེས་པའི་ངེས་ཚིག་ལས་བཅོས་མ་མ་ཡིན་པའམ། པ་རི་ནི་ཥྤནྣ་ཞེས་པ་ཡི་གེ་བསྣན་པའི་ངེས་ཚིག་ལས། ཡོངས་སུ་གྲུབ་པ་ཞེས་བྱ། ཡེ་ཤེས་ཀྱི་སྐུའི་མིང་ཅན་མི་འགྱུར་བའི་བདེ་བ་དང་རྣམ་པ་ཐམས་ཅད་པའི་སྟོང་ཉིད་ཟུང་དུ་འཇུག་པའི་ལྷའི་སྐུ་ཡིན་པ་དང༌། རིམ་པ་ནི་སྒྲུབ་པར་བྱེད་པའི་ལམ་ཐབས་ཀྱི་རྣལ་འབྱོར་ལ་བྱ་ལ། ཡང་འདིར་བགྲོད་པར་བྱ་བ་ཡིན་པས་ན་བྱ་བ་འབྲས་བུ་ལ་སྒྲུབ་ན། མཐར་ཐུག་ཟུང་འཇུག་ལ་ནི་རྫོགས་པ་དང༌། དེའི་ལམ་ལ་རིམ་པ། འདི་བགྲོད་པར་བྱ་བའི། ངོ་བོ་ཉིད་ཡིན་པའི་ལས་ལས་སྒྲུབ་ན་རྒྱུ་རྒྱུད་འོད་གསལ་ནི་རྫོགས་པ་དང༌། དེ་བགྲོད་པར་བྱེད་པའི་ལམ་ལ་རིམ་པ་ཞེས་བྱའོ། །
དེས་ན་ལྷའི་སྐུར་བསྐྱེད་པ་དང་རྫོགས་པ་ལ། འདུས་པ་ལྟར་ན་འོད་གསལ་ལས་ཟུང་འཇུག་ཏུ་ལྡང་བའི་ལྷ་དང༌། སེམས་དབེན་ལས་སྒྱུ་ལུས་སུ་ལྡང་བའི་ལྷ་དང༌། ལུས་རྣམ་པར་དབེན་པ་སྐད་ཅིག་དྲན་རྫོགས་ཀྱི་མ་བཅོས་པའི་ལྷ་སྐུ་མི་རྟོག་ཡེ་ཤེས་ལ་འཆར་བའི་རྣམ་པ་གསུམ་གྱི་ཕྱི་མ་ནི་སྐབས་འདི་ཉིད་ཀྱི་ལྷའི་གསལ་སྣང་ཐོབ་པ་ནས་བཟུང་བ་ཡིན་གྱི། དུས་འཁོར་ལྟར་ན། དཔྲལ་བར་འཛིན་པ་རྫོགས་ནས་ལྷ་སྤྲོ་བར་ཞུས་པ་ལྷ་བཞག་པ་དང༌། རྗེས་དྲན་དུ་སྒྱུ་ལུས་སུ་ལྡང་བའི་སྐབས་ལ་ལྷར་བཞག་པ་དང༌། ཏིང་ངེ་འཛིན་དུ་རང་བྱུང་གི་ལྷ་ལ་ལྷར་བཞག་པ་དང༌། འབྲས་བུ་མཐར་ཐུག་ཟུང་འཇུག་གི་ལྷར་བཞག་པ་རྣམས་ལ་ཐམས་ཅད་ལའང༌། ལྷར་དང་པོར་བསྐྱེད་པ་དང༌། ཕྱི་ནས་རྫོགས་པར་གྲུབ་པ་ཉིད་ཀྱི་རེ་རེ་ལའང་བསྐྱེད་རྫོགས་ཀྱི་རིམ་པའི་སྒྲ་བཤད་བཏུབ་པ་ཡོད་ཀྱང་བཤད་འཇུག་དོན་མཐུན་གྱི་རྫོགས་རིམ་གྱི་ལྷ་ནི། རྒྱུ་རྒྱུད་ཀྱི་ལྷའི་གདགས་གཞི་ལམ་རྒྱུད་ཀྱི་ལྷར་བརྟགས་པའི་བརྟགས་ཆོས་ཙམ་གྱི་གྱིས་བསྐྱེད་པ་ཡིན་པར་བརྟགས་ཆོས་ཀྱི་མཚན་མའི་བཅོས་བསླད་དང་བྲལ་བར་མི་རྟོག་མ་བཅོས་པའི་འབྲས་བུའི་ལྷར་འཆར་བའི་བརྟགས་ཉིད་རྫོགས་རིམ་གྱི་ལྷ་མཐར་ཐུག་པ་དེ་ཡིན་ཏེ། དེ་ཉིད་ཀྱི་ཕྱིར་རྒྱུ་རྒྱུད་ཀྱི་ལྷ་དང་སངས་རྒྱས་དེ་ཉིད་ཡེ་བཞུགས་ཀྱི་རྫོགས་རིམ་ཆེན་པོར་བཞུགས་པ་ཡིན་ལ། འདི་ཉིད་དབང་པོ་ཡང་རབ་སྐལ་ལྡན་གྱི་སློབ་མ་དང་མཚན་ལྡན་གྱི་བླ་མའི་རྟེན་འབྲེལ་འཛོམས་ནས་བླ་མས་བརྡ་ཙམ་དང་ཚིག་གིས་མཚམས་སྦྱར་བ་ཙམ་གྱིས་རང་བྱུང་ཕྱག་རྒྱ་ཆེན་པོའི་ཡེ་ཤེས་སམ། སངས་རྒྱས་ཡེ་བཞུགས་ཀྱི་ཞལ་མངོན་སུམ་དུ་འཇལ་བ་ལ་ཕྱག་རྒྱ་ཆེན་པོའི་རྟོགས་པ་སྐྱེས་པ་ཞེས་བཀའ་བརྒྱུད་འདིའི་ཕྱོགས་ལ་གྲགས་ཤིང༌། དེས་ན་རྒྱུ་རྒྱུད་ཀྱི་སངས་རྒྱས་སམ་ཡང་དག་པའི་ལྷ་དེ་ཉིད་མ་དག་སེམས་ཅན་གྱི་གནས་སྐབས་སྒྲིབ་བཅས་ཀྱི་དུས་ནས་ཀྱང་ཡེ་སངས་རྒྱས་སུ་བཞུགས་པ་ཡིན་ཏེ། དེའི་ཚུལ་ཁོ་བོས་རྒན་པོའི་རླུང་སྨན་ཞེས་པའི་བསྟན་བཅོས་སུ་ལེགས་པར་བཤད་པ་ལ། ཁ་ཅིག་གློ་བར་འཁུམས་པར་མ་གྱུར་ཏེ།
འོ་ན་ཁྱི་རྒན་རྒྱ་བོའི་རྒྱུད་ཀྱི་བདེ་གཤེགས་སྙིང་པོའང་སངས་རྒྱས་སུ་འགྱུར་ལ། དེ་ལྟ་ན་ཁྱི་རྒན་རྒྱ་བོ་ཉིད་སེམས་ཅན་ཡིན་བཞིན་དུ་དེ་ཉིད་ཀྱི་རྒྱུད་སངས་རྒྱས་སུའང་འགྱུར་ཏེ། དེ་ལ་རྒྱུད་གཉིས་མེད་པའི་ཕྱིར་སྙོམ་པ་དེ་དག་ནི། ཟབ་མོའི་ཆོས་ཚུལ་འདི་ལ་བསགས་པ་ཅུང་ཟད་ཀྱང་མ་བྱས་པའི་གཏམ་དུ་ཟད་དེ་དཔལ་ཀརྨ་པ་རང་བྱུང་རྒྱལ་བ་ཆེན་པོས་ཟབ་མོ་ནང་དོན་གྱི་རང་འགྲེལ་ལས། རྡོ་རྗེའི་ལུས་དེ་བཞིན་གཤེགས་པའི་སྙིང་པོ་ལས་སྣང་བ་རྒྱུ་མཐུན་པའི་རབ་ཏུ་ཟབ་པའི་གཟུགས་ཀྱི་སྐུ་མཚན་དང་དཔེ་བྱད་ཐམས་ཅད་དང་ལྡན་པ་དྲི་མ་མེད་པ་ཉིད་དྲི་མ་དང་བཅས་པའི་ལུས་ལ་གནས་པར་གསུངས་པ་དང༌། སེམས་དྲི་མ་དང་བཅས་པ་ཉོན་མོངས་པའི་སྦུབས་དུ་མས་དཀྲིས་པ་འདི་སངས་རྒྱས་ཀྱི་སྙིང་པོ་གནས་དང་གནས་མ་ཡིན་པ་མཁྱེན་པ་ལ་སོགས་པའི་སྟོབས་དང༌། མི་འཇིགས་པ་དང༌། མ་འདྲེས་པའི་ཆོས་རྣམས་ཀྱི་ཡོན་ཏན་དང་ལྡན་པར་བཞུགས་སོ་ཞེས་བྱ་བ་ནང་གི་དོན་ཤིན་ཏུ་ལྐོག་ཏུ་གྱུར་པ་དག་མངོན་དུ་བསྟན་པ། རྡོ་རྗེའི་གནས་རྣམས་འདིར་སྟོན་པར་འདོད་ནས། ལུས་སེམས་ནང་གི་བདག་ཉིད་བཤད། །ཅེས་སྨོས་པ་ཡིན་ནོ། །ཞེས་པས་དྲི་བཅས་ཀྱི་ལུས་ལ་དྲི་མེད་ཀྱི་མཚན་དཔེ་གནས་པར་གསུངས་པ་དང༌། དྲི་བཅས་ཀྱི་སེམས་ལ་སྟོབས་སོགས་ཀྱི་ཡོན་ཏན་ལྡན་པའི་སངས་རྒྱས་བཞུགས་པར་གསུངས་ཏེ། དེ་ལྟར་བཞུགས་པའི་འཁྲུལ་པའི་སེམས་ཅན་དག་ཕྱིན་ཅི་ལོག་ཏུ་བརྟགས་པས་རྒྱུ་རྒྱུད་ཀྱི་སངས་རྒྱས་ཡེ་རྫོགས་ཆེན་པོ་སྒྲིབ་པར་བྱས་པ་ཡིན་ཏེ། དཔལ་ཕྲེང་གི་མདོ་ལས། བཅོམ་ལྡན་འདས་དེ་བཞིན་གཤེགས་པའི་སྙིང་པོ་མཆིས་ན། དེ་ལ་འཁོར་བ་ཞེས་ཚིག་གིས་བཏགས་པ་ལགས་སོ། །ཞེས་དང༌། རིམ་ལྔར།
འགྲོ་ཀུན་རང་དབང་མེད་པ་སྟེ། །
རང་དབང་དུ་ནི་འབྱུང་མ་ཡིན། །
དེ་ཡི་རྒྱུ་ནི་འོད་གསལ་བ། །
འོད་གསལ་ཐམས་ཅད་སྟོང་པའོ། །
ཞེས་འབྱུང་ལ། ཕྱིན་ཅི་ལོག་ཏུ་བཏགས་པའི་སྒྲིབ་བཅས་ཀྱི་དུས་སུའང་ཕྱིན་ཅི་མ་ལོག་པར་བཏགས་པའི་སྒྲིབ་བྲལ་གྱི་སངས་རྒྱས་བཞུགས་པའི་སངས་རྒྱས་ལ། མ་སྦྱངས་མ་དག་པའི་སངས་རྒྱས་དང་ལྷ་དང་ཤིན་ཏུ་རྣམ་དག་གི་རྫོགས་རིམ་དུ་བཞེད་པ་ནི། རང་བྱུང་རྒྱལ་བ་ཆེན་པོས། དེ་བཞིན་གཤེགས་སྙིང་གི་བསྟན་བཅོས་ལས།
དེ་ལ་གཟུགས་སྐུ་གཉིས་རང་བཞིན། །
སུམ་ཅུ་རྩ་གཉིས་མཚན་དཔེ་བྱད། །
ཐོབ་པའི་ཡོན་ཏན་རང་ལུས་ཏེ། །
དེ་དེ་བདག་དང་ཕྱ་དབང་ཕྱུག །
ཚངས་དང་ཕྱི་རོལ་བདེན་པའི་རྡུལ། །
ཕག་ན་མོ་ཡིས་བྱས་པ་མིན། །
སྒོ་ལྔ་གཟུང་དང་འཛིན་པ་ཡི། །
རྣམ་འགྱུར་མ་དག་དེ་སྦྱངས་པས། །
དེ་ཚེ་ཐོབ་པར་ཐ་སྙད་བྱས། །
དེ་བས་རྩ་རླུང་ཐིག་ལེ་རྣམས། །
དག་པ་དག་པའི་གཟུགས་སྐུ་སྟེ། །
མ་སྦྱངས་མ་དག་གཟུགས་སྐུའོ། །
ཞེས་འབྱུང་བའི་དྲི་བཅས་ཀྱི་ཁུ་རྡུལ་རླུང་གསུམ་པོ་རེ་རེ་ལ་དྲི་བྲལ་གྱི་སྐུ་མཚན་དཔེ་གསུང་དབྱངས་དྲུག་ཅུ་ཐུགས་མཁྱེན་གཉིས་དང་ལྡན་པར་བཞུགས་པའི་ཁུ་རྡུལ་ལའང་ཨཱ་ལི་བཅུ་དྲུག་གི་དགའ་བ་བཅུ་དྲུག་ལ་ཐབས་ཤེས་སོ་གཉིས་ཀྱི་མཚན་སོ་གཉིས་དང༌། ཀཱ་ལི་བཞི་བཅུའི་བདེ་བ་བཞི་བཅུ་ལ་ཐབས་ཤེས་ཀྱི་མཚན་དཔེ་བརྒྱད་ཅུའི་སྒྲིབ་བྲལ་གྱི་དགེ་ཚོགས་བསྒྲུབ་བྱར་ལྡན་པའི་སངས་རྒྱས་ཡེ་བཞུགས་སུ་གནས་པའང༌། ཇི་སྐད་དུ།
བཙུན་མོའི་བྷ་ག་བདེ་ཆེན་དུ། །
སྟོན་པ་སུམ་ཅུ་རྩ་གཉིས་མཚན། །
གཙོ་བོ་དཔེ་བྱད་བརྒྱད་ཅུར་ལྡན། །
ཞེས་འབྱུང་ལ། དེས་ན་གདོད་ནས་ཡེ་རྫོགས་ཀྱི་ལྷ་དེ་ཉིད་དང་པོ་ཉིད་ནས་དྲི་མ་བྲལ་བའི་སངས་རྒྱས་ཉིད་ཡིན་པ་ལ། མ་དག་པ་སེམས་ཅན་གྱི་སྒྲིབ་པས་ངན་སོང་དུ་སོང་བ་དང༌། སྒྲིབ་པ་དེ་བྲལ་བས་བཟང་དུ་སོང་བ་མེད་དེ། རང་བྱུང་རྒྱལ་བ་ཆེན་པོས་དེ་བཞིན་གཤེགས་སྙིང་ལས།
ཐ་མལ་ཤེས་པ་འདི་ཉིད་ལ། །
ཆོས་དབྱིངས་རྒྱལ་བའི་སྙིང་པོ་ཟེར། །
བཟང་དུ་འཕགས་པས་བཏང་བ་མེད། །
ངན་དུ་སེམས་ཅན་གྱིས་མ་བཏང༌། །
ཐ་སྙད་དུ་མས་བརྗོད་མོད་ཀྱང༌། །
བརྗོད་པས་དེ་ཡི་དོན་མི་ཤེས། །
དེ་ཡི་མ་འགགས་རོལ་པ་ལ། །
ཡོན་ཏན་དྲུག་ཅུ་རྩ་བཞི་པོ། །
རགས་པ་ཡིན་ཏེ་རེ་རེ་ལ། །
བྱེ་བ་ཕྲག་རེར་གསུངས་པ་ཡིན། །
ཞེས་འབྱུང་ལ། གདོད་མའི་རྫོགས་རིམ་གྱི་ལྷའམ་སངས་རྒྱས་རྒྱུ་རྒྱུད་དུའང་དྲི་མེད་དུ་གནས་ཀྱང༌། གློ་བུར་གྱི་དྲི་མ་དང་འབྲེལ་བའི་སེམས་ཅན་དུ་གདགས་ཤིང༌། དྲི་མ་སྦྱང་བའི་ཚེ་བྱང་སེམས་སུ་གདགས་ལ། དྲི་མས་དག་པའི་ཚེ་སངས་རྒྱས་སུ་གདགས་ཀྱང་གདགས་པ་ནི་ལྟོས་ཆོས་ཀྱི་བཏགས་པ་ཙམ་ལས་ཡེ་བཞུགས་སུ་བཏགས་ནས་རྟོག་མི་རྟོག་ལས་གྲོལ་བའི་ཤིན་ཏུ་རྣམ་པར་དག་པའི་རྫོགས་རིམ་གྱི་ལྷ་དང་སངས་རྒྱས་ནི་གསར་སྐྱེས་དང་གསར་ཐོབ་མ་ཡིན་ཏེ། དཔལ་རང་བྱུང་རྒྱལ་བ་མཆོག་གིས་གཤེགས་སྙིང་ལས།
མ་དག་མ་དག་དག་པ་དང༌། །
ཤིན་ཏུ་རྣམ་དག་གོ་རིམ་བཞིན། །
སེམས་ཅན་བྱང་ཆུབ་སེམས་དཔའ་དང༌། །
དེ་བཞིན་གཤེགས་པའི་རིམ་པ་གསུམ། །
བརྗོད་ཀྱང་སངས་རྒྱས་གསར་སྐྱེས་མིན། །
ཇི་ལྟར་སྔར་བཞིན་ཕྱིས་དེ་བཞིན། །
མི་འགྱུར་སངས་རྒྱས་སྙིང་པོ་ཡིན། །
འགྱུར་བ་དྲི་བྲལ་དེ་ལ་བརྗོད། །
གང་དག་ལྟ་ངན་ཞུགས་པ་རྣམས། །
སངས་རྒྱས་ཡོན་ཏན་རྒྱུ་མེད་དང༌། །
ཡང་ན་རང་མིན་ཕྱི་རོལ་གྱི། །
རྒྱུ་རྐྱེན་གྱིས་བསྐྱེད་རྟོག་པ་ནི། །
ཕྱི་རོལ་རྟག་ཆད་ཁྱད་ཅི་ཡོད། །
ཅེས་འབྱུང་བ་ཉིད་ཀྱི་ཕྱིར། སྒྲིབ་བྲལ་གྱི་སངས་རྒྱས་ཡོངས་རྫོགས་སྒྲིབ་བཅས་ཀྱི་ལུས་སེམས་ལ་ཡོད་ཀྱང་སྒྲིབ་བཅས་ཀྱི་ཆ་མ་བསལ་གྱི་བར་དེའི་ཡོན་ཏན་རྣམས་ཀྱི་བྱ་བ་མི་བྱེད་པ་ནི་ཀུན་རྫོབ་པའི་རྟེན་འབྲེལ་བསམ་གྱིས་མི་ཁྱབ་པའི་ཚུལ་ཡིན་པ་ལས། བོད་ཁ་ཅིག་གིས། རྒྱུ་དུས་ནས་སངས་རྒྱས་ཐོབ་ཐོབ་པ་ཡིན་ན། རྒྱུ་དུས་ཀྱི་སངས་རྒྱས་དེས་འབྲས་དུས་ཀྱི་སངས་རྒྱས་ལྟར་བྱ་བ་མཛད་རིགས་པར་ཐལ་བས་མི་མཛད་པ་ཉིད་ཀྱི་ཕྱིར། རྒྱུ་དུས་ནས་སངས་རྒྱས་ཐོབ་ཐོབ་པར་འདོད་པ་མི་རིགས་སོ་ཞེ་ན། དེ་ལྟའི་ཀླན་ཀ་འགོད་རིགས་ན། སངས་རྒྱས་བཅོམ་ལྡན་འདས་དང་དེ་ཉིད་ཀྱི་དགོངས་པ་ལ་རང་དབང་ཐོབ་པ་རང་བྱུང་རྒྱལ་བ་ཆེན་པོ་དག་ལའང་འགོད་རིགས་པར་འགྱུར་ཏེ། ཇི་སྐད་དུ།
སེམས་ཅན་རྣམས་ནི་སངས་རྒྱས་ཉིད། །
འོན་ཀྱང་གློ་བུར་དྲི་མས་བསྒྲིབས། །
དེ་ཉིད་བསལ་ན་སངས་རྒྱས་སོ། །
ཞེས་དང༌། ཟབ་མོ་ནང་དོན་གྱི་རང་འགྲེལ་ལས། བསམ་གྱིས་མི་ཁྱབ་པའི་ཚུལ་འཆད་པ་ནི། སངས་རྒྱས་ཀྱི་སྙིང་པོ་དྲི་མ་མེད་ཀྱང་ཉོན་མོངས་དང་ཤེས་བྱའི་དྲི་མ་མཐའ་དག་མ་སྤངས་ཀྱི་བར་དུ་སངས་རྒྱས་སུ་མི་འགྱུར་བ་ཁམས་ཀྱི་དོན་དང༌། ད་ལྟ་སངས་རྒྱས་ཀྱི་ཡོན་ཏན་དྲུག་ཅུ་རྩ་བཞི་རྫོགས་པར་ཡོད་ཀྱང་རྡོ་བའི་ནང་དུ་ཆུད་པའི་ནོར་བུ་ལྟར་འབྲས་དུས་ཀྱི་ཡོན་ཏན་མི་སྣང་བས། ཆོས་ཀྱི་དབྱིངས་ཤིན་ཏུ་དྲི་མ་མེད་པའི་རྒྱུ་མཐུན་པ་དཀར་པོའི་ཆོས་ཀྱིས་མ་བསྐྱེད་ན་ནུས་པ་མི་འབྱིན་པ་ཡོན་ཏན་གྱི་དོན་ཞེས་འབྱུང་བ་རྣམས་ལའང་ཀླན་ཀ་བརྗོད་པར་འགྱུར་ལ། དེ་ལྟར་བརྗོད་པས་མི་ཉེས་སོ་སྙམ་ན། རྒྱལ་བ་སྲས་དང་སློབ་མར་བཅས་པ་དག་ལ་སྐྱོན་མིན་ལ་སྐྱོན་བཟུང་བ་ལས་ཉེས་པ་ཆེ་བ་ཅི་ཞིག་ཡོད། དེ་ལྟ་ན་ཡོན་ཏན་ཡེ་རྫོགས་ཀྱི་རྫོགས་རིམ་མམ་སངས་རྒྱས་རང་ཆས་སུ་གདོད་ནས་ཐོབ་པར་བཞུགས་ཀྱང་སླར་སངས་རྒྱས་དགོས་སོ་ཞེས་རང་བྱུང་རྒྱལ་བ་ཆེན་པོ་བཞེད་དེ། དེས་མཛད་པའི་རྣམ་ཤེས་ཡེ་ཤེས་བརྟག་པ་ཞེས་པའི་བསྟན་བཅོས་ལས།
ཕྱི་དང་ནང་གི་བདག་ཉིད་ཀྱི། །
ཀུན་གཞིའི་རྣམ་ཤེས་འདི་ཉིད་ནི། །
སྤང་བྱ་ཀུན་གྱི་རྩ་བ་སྟེ། །
རྡོ་རྗེ་ལྟ་བུའི་ཏིང་འཛིན་གྱིས། །
གཞོམ་པར་བྱེད་པར་གསུངས་པ་ཡིན། །
གང་ཚེ་སྒྲིབ་བཅས་ཀུན་གཞི་ལོག །
དེ་ཚེ་མེ་ལོང་ཡེ་ཤེས་ཏེ། །
ཡེ་ཤེས་ཀུན་སྣང་ང་ཡི་མེད། །
ཡོངས་སུ་མ་ཆད་རྟག་ཏུ་ལྡན། །
ཤེས་བྱ་རྟོགས་ཤིང་དེར་ཕྱོགས་ལེན། །
ཡེ་ཤེས་ཀུན་གྱི་རྒྱུ་མཚན་ཕྱིར། །
ཆོས་ཀྱི་སྐུ་ཞེས་བརྗོད་པ་ཡིན། །
ཉོན་མོངས་ཅན་གྱི་ཡིད་དེ་ནི། །
དཔའ་བར་འགྲོ་བས་རབ་བཅོམ་ནས། །
མཐོང་སྒོམ་ཉོན་མོངས་རབ་བཅོམ་པས། །
ཉོན་མོངས་མེད་ཅིང་སྲིད་ཞི་མེད། །
མཉམ་ཉིད་ཡེ་ཤེས་ཞེས་སུ་བརྗོད། །
དེ་མ་ཐག་པའི་ཡིད་དེ་ཉིད། །
དྲུག་པོས་འཛིན་པས་འཛིན་པ་སྟེ། །
རྣམ་པར་རྟོག་བྱེད་རྣམ་རྟོག་ཡིན། །
དེ་ནི་ཡང་དག་ཤེས་རབ་དང༌། །
སྒྱུ་མ་ལྟ་བུའི་ཏིང་འཛིན་གྱིས། །
བཅོམ་པས་བཟོད་པ་ཆེ་ཐོབ་ཚེ། །
དོན་བཅས་འཛིན་པ་གནས་གྱུར་པའི། །
ཞིང་ནི་དག་པ་སྟོན་པ་དང༌། །
དུས་རྣམས་ཀུན་ཏུ་ཡེ་ཤེས་དང༌། །
ལས་རྣམས་ཀུན་ལ་ཐོགས་མེད་པའི། །
རྣམ་རྟོག་གནས་ཡོངས་གྱུར་པ་འདི། །
སོ་སོར་རྟོག་པའི་ཡེ་ཤེས་ཏེ། །
དེ་ལྟར་ཡེ་ཤེས་གཉིས་པོ་འདི། །
སྒོམ་པ་དག་ཅིང་སྲིད་ཞི་ལ། །
མི་གནས་ཞི་དང་བྱམས་པ་དང༌། །
ཐུགས་རྗེ་ལྡན་ཞིང་འཁོར་རྣམས་ལ། །
སྣ་ཚོགས་སྐུ་དང་གསུང་སྟོན་མཛད། །
ཏིང་འཛིན་གཟུངས་རྣམས་ཀུན་གྱི་གཏེར། །
ཆོས་ཆེན་དབྱངས་ཀྱི་དཀྱིལ་འཁོར་འབྱུང༌། །
ལོངས་སྤྱོད་རྫོགས་སྐུ་ཞེས་སུ་བརྗོད། །
སྒོ་ལྔའི་ཡིད་ཀྱི་ཆ་གཅིག་ནི། །
ཡང་དག་ཀུན་རྟོག་ལས་སྐྱེས་པའི། །
བདེན་བཞིའི་ཚུལ་གྱི་རྣམ་པ་ཅན། །
ཤེས་བཟོད་ལ་སོགས་བཅུ་དྲུག་གིས། །
དོན་མཐོང་བདེན་པ་རྟོགས་པ་ལས། །
དབང་པོ་ལྔ་རྣམས་གནས་གྱུར་ཅིང༌། །
དོན་ཀུན་འཇུག་དང་ཐམས་ཅད་ཀྱིས། །
ཡོན་ཏན་བརྒྱ་ཕྲག་བཅུ་གཉིས་ལ། །
དབང་འབྱོར་དེ་ཉིད་མཐར་ཕྱིན་པས། །
བྱ་བ་སྒྲུབ་པའི་ཡེ་ཤེས་ཏེ། །
ཁམས་རྣམས་ཀུན་ཏུ་སྣ་ཚོགས་པའི། །
དཔག་མེད་བསམ་ཡས་སྤྲུལ་པ་ཡིས། །
སེམས་ཅན་ཀུན་གྱི་དོན་གྲུབ་པའོ། །
འདི་ནི་སྤྲུལ་པའི་སྐུ་ཆེན་པོ། །
ཞེས་སོགས་རྒྱས་པར་བཀའ་སྩལ་པ་ནི་སྤྲོས་པ་ཆོག་གོ །འོ་ན་དེ་ལྟའི་རྫོགས་རིམ་ཉིད་ལ་མཚན་ཉིད་གསུམ་དང་ལྡན་དགོས་ཏེ། རྣམ་པར་མི་རྟོག་པ་དང༌། ལྷན་ཅིག་སྐྱེས་པ། རྣམ་པ་ཐམས་ཅད་པ་སྟེ། དེའི་རྣམ་པར་མི་རྟོག་པའི་དགག་བྱའི་རྟོག་པ་ལ། རྟོག་པ། ཀུན་ཏུ་རྟོག་པ། རྣམ་པར་རྟོག་པ་སྟེ་གསུམ་ལས། རྟོག་པ་ཞེས་པ་ནི་ཐ་སྙད་དུའང་མེད་བཞིན་ཡོད་པར་རྟོག་པའི་ཐ་མལ་འཁྲུལ་ཆོས་ཀྱི་སྣང་ཆ་རྟོག་པ་དང་དེའི་བརྟགས་ཆ་དང་བརྟགས་ཆ་དེ་སེལ་བྱེད་ཀྱི་རྟོག་པས་བསྐྱེད་པའི་སྒྲ་དོན་འདྲེས་འཛིན་གྱི་རྟོག་པའི་ལྷ་དང༌། ཀུན་ཏུ་རྟོག་པ་ནི་རྟོག་པ་འཁྲུལ་པ་དེ་ཉིད་ཀྱི་མཐུ་བརྟས་པའི་སྣང་བ་ཁམས་གསུམ་པའི་ཡུལ་དང༌། དེ་ཡུལ་དུ་བྱེད་པའི་སེམས་དང་སེམས་ལས་བྱུང་བའི་ཆོས་ཀུན་ཏུ་རྟོག་པ་ཙམ་གྱི་ངོ་བོར་སྐྱེས་པ་དང༌། རྣམ་པར་རྟོག་པ་ནི་འཁྲུལ་ཆོས་ཐ་མལ་གྱི་རྟོག་པ་སྦྱོར་བྱེད་གྱ་ནོམ་ལྷར་ཞེན་དུ་རྟོག་པའང་འཁྲུལ་རྟོག་སྔ་མ་ལ་ལྟོས་ན་ཐ་སྙད་དུའང་གདགས་གཞི་ལྷར་རྟོག་གི་རྟོག་གཞི་དང་མཐུན་པར་བཏགས་པའི་བཏགས་ཆ་ཙམ་ཡིན་ཀྱང་བཏགས་ཙམ་བཞག་གི་གདགས་གཞི་ཉིད་རྟོག་བཏགས་ཙམ་གྱིས་བསྐྱེད་པའི་ལྷར་རྟོག་པའི་ཆ་ལས་མ་ལྟོས་པའི་དེ་ཉིད་མི་རྟོག་པར་ཡེ་རྫོགས་སུ་སྣང་བའི་ལྷ་མ་ཡིན་པའི་རྣམ་པར་རྟོག་པའི་རང་བཞིན་ཅན་གྱི་ལྷར་སྣང་གི་མཚན་མ་དང་ཡིག་འབྲུ་སོགས་ཀྱིས་བསྐྱེད་པའི་དཀྱིལ་འཁོར་པའི་གསལ་སྣང་རྣམ་རྟོག་གི་ངོ་བོར་སྐྱེས་པ་རྣམས་རིམ་གྱིས་གཅོད་པའོ། །
གཉིས་པ་ལྷན་ཅིག་སྐྱེས་པ་ནི།
སྤྱིར་འཁོར་འདས་ཀྱི་ཆོས་ཐམས་ཅད་བཏགས་བཞག་ཡིན་ཀྱང་འཇོག་བྱ་འཇོག་བྱེད་གཉིས་ཐ་སྙད་དུ་གདོད་ནས་ཐོག་མ་མེད་པའི་དུས་ནས་ཟུང་འབྲེལ་དུ་ལྷན་ཅིག་ཏུ་སྐྱེ་རུང་བའི་བཏགས་བཞག་དང༌། སྐྱེ་མི་རུང་ཡང་གསེར་ལ་གཡའ་ལྟར་ལྷན་ཅིག་སྐྱེས་པའི་ཆོས་ལས་ཕྱིས་འབྲལ་རུང་གི་ལྷན་ཅིག་པར་མི་གནས་པའི་སྤང་བྱའི་བཏགས་བཞག་གཉིས་ལས། ཕྱི་མ་ནི་གློ་བུར་གྱི་དྲི་མ་དང་འཁྲུལ་ཆོས་དང་ཀུན་རྫོབ་བདེན་པ་གཙོ་བོར་གྱུར་པའི་བསྐྱེད་རིམ་གྱི་སྦྱང་གཞི་སྦྱང་བྱ་སྦྱོང་བྱེད་ཅེས་གྲགས་པ་དེ་ཡིན་ལ། སྔ་མ་ནི་གཉུག་མ་དྲི་བྲལ་གྱི་འཁྲུལ་མེད་ཀུན་རྫོབ་ཙམ་གྱི་རྫོགས་རིམ་གྱི་སྦྱང་གཞི་དང་སྦྱོང་བྱེད་ཀྱི་ཆ་ནས་བཞག་པ་ལྟ་བུ་ཉིད་ཀྱི་ཕྱིར་ན། དེས་ན་ཐོག་མ་མེད་པའི་དུས་ཅན་གྱི་དང་པོའི་སངས་རྒྱས་ཀྱི་ངོ་བོའི་རྫོགས་རིམ་དུ་འཇོག་བྱ་འཇོག་བྱེད་ལྷན་ཅིག་པའི་བཏགས་བཞག་དེའང་ཕྱིས་རྟོག་པས་གསར་དུ་བཅོས་བརྟགས་མིན་པའི་དང་པོ་ཉིད་ནས་རང་བཞིན་ལྷུན་གྲུབ་ཀྱི་རྟེན་འབྱུང་གི་མི་རྟོག་གི་ཡེ་ཤེས་ཀྱི་ངོ་བོར་བཏགས་པ་ལྟར་སྣང་བ་སྟེ། དེའང་རྟོག་པ་བཀག་ཙམ་གྱི་རྟོག་མེད་སྣང་བ་ནུབ་པ་དང༌། རྟོག་པ་བྲལ་བའི་བརྒྱལ་བ་དང་ཉན་ཐོས་ཀྱི་འགོག་པ་ལྟ་བུ་དང༌། སྤྲོས་བྲལ་མེད་དགག་གི་ཡུལ་དང་ཡུལ་ཅན་ཐལ་བྱུང་གི་སྟོང་ཉིད་ནམ་མཁས་ནམ་མཁའ་ལ་སྦྱོར་བ་ལྟ་བུ་དང༌། ཧ་ཤང་དང་རྫོགས་ཆེན་པ་ཁ་ཅིག་གིས་འདོད་པའི་དུས་གསུམ་ཡིད་བྱེད་བཀག་པའི་ཤེས་པ་ཧད་པོ་མ་ཡིན་པ། དེའང་གདོད་མ་ནས་དྲི་བྲལ་གྱི་ཡེ་ཤེས་ཀྱི་ཡུལ་དང་ཡུལ་ཅན་གྱི་འཇོག་བྱ་འཇོག་བྱེད་སོ་སོར་རྟོག་པའི་ཡེ་ཤེས་རང་རིག་པ་འཁྲུལ་རྟོག་གི་བཏགས་ཆས་འདུས་མ་བྱས་པ་ཉིད་དེ། དགོངས་པ་ལུང་སྟོན་ལས།
དུས་གསུམ་མཁྱེན་པས་མ་བྱས་པའི། །
རྟོག་པ་ནམ་མཁའ་དབྱེར་མེད་མཚན། །
འདི་ཉིད་ཁོ་ན་མདོར་ན་ནི། །
སོ་སོར་རང་རིག་མཚན་ཉིད་དོ། །
ཞེས་དང༌། ཀྱེ་རྡོར་ལས།
རང་རིག་བདག་ཉིད་དག་པ་ཉིད། །
དག་པ་གཞན་གྱི་རྣམ་གྲོལ་མིན། །
ཞེས་འབྱུང༌། གསུམ་པ་རྣམ་པ་ཐམས་ཅད་པ་ནི། ལྷན་ཅིག་སྐྱེས་པའི་ལྷ་དང་སངས་རྒྱས་ཡེ་རྫོགས་སུ་བཞུགས་པ་ཉིད་ལའང་གནས་ལུས་དོན་དམ་པར་རིག་པ་ཐམས་ཅད་ལ་དབང་འབྱོར་བ་སྟེ། དེ་ཡང་དབང་ཇི་ལྟར་འབྱོར་ན། ཐོག་མ་མེད་པའི་དུས་ཅན་གྱི་སྐུ་རྡོ་རྗེ་སྣང་བའི་བདག་ཉིད། གསུང་རྡོ་རྗེ་མཆེད་པའི་བདག་ཉིད། ཐུགས་རྡོ་རྗེ་ཉེར་ཐོབ་ཀྱི་བདག་ཉིད་རྟོག་པ་དང་མི་རྟོག་པའི་འཁྲུལ་ཆོས་ཀྱི་ཉིན་མཚན་དང་འཁོར་འདས་ཀྱི་དམིགས་སྣང་མྱོང་གསུམ་དང་བྲལ་བ་སྟེ། རིམ་ལྔར།
རང་རིག་ཙམ་གྱི་ཡེ་ཤེས་ནི། །
ནམ་མཁའ་ལྟ་བུར་དབྱེ་བ་མེད། །
ཅེས་བཤད་པས། སོ་སོ་རང་རིག་པའམ་སོ་སོར་རྟོག་པའམ་རྣམ་པ་ཐམས་ཅད་མཁྱེན་པའི་ཤེས་པ་ཙམ་བཤད་ནས། གཉིས་ཆོས་སོགས་ཞི་བ་ནི།
འོན་ཀྱང་འདི་ལ་དབྱེ་ཡོད་དེ། །
མཚན་མོ་ཉིན་མོའི་མཚམས་བདག་ཉིད། །
ཅེས་འབྱུང་ལ། དེ་ཉིད་སྐུ་གསུང་ཐུགས་ཅན་གྱི་ལྷར་སྣང་དུ་ཡོངས་སུ་རྫོགས་པའི་རིམ་པར་འགྲོ་ཚུལ་ནི། འདུས་པ་རྩ་རྒྱུད་དུ།
གཟུགས་སྒྲ་ལ་སོགས་བསྔགས་པ་ཡིས། །
ལྷ་ཉིད་དུ་ནི་རྟག་ཏུ་སྒོམ། །
ཞེས་བའི་འགྲེལ་པར། དཔལ་ལྡན་ཟླ་བས། འདས་པ་དང་མ་འོངས་པ་མེད་པར་ད་ལྟར་གྱི་ཤེས་པ་སྐད་ཅིག་མ་ཉིད་ཀྱིས་སེམས་སྣང་བ་གསུམ་ལ་ཡང་དག་པར་སྦྱར་བར་བྱའོ། །ཞེས་འབྱུང་བ་ཉིད་ཀྱི་སྲིད་ཞིའི་རྟོག་བཏགས་ཐམས་ཅད་མཉམ་ཉིད་དུ་གྲོལ་ཞིང་འཁོར་འདས་དབྱེར་མེད་དུ་བྱང་ཆུབ་པར་གྱུར་ཀྱང་ཤིན་ཏུ་རྣམ་པར་དག་པའི་ལྟོས་གཞག་ཙམ་གྱི་སྐུ་དང་ཡེ་ཤེས་ཀྱི་སྣང་གསུམ་རྒྱུན་མི་འཆད་པར་ཡེ་རྫོགས་སུ་ལྷུན་གྲུབ་རྒྱུན་མི་ཆད་པ་ཁྱབ་རྟག་གི་ཕྲིན་ལས་ཅན་ནི་རྫོགས་པའི་རིམ་པར་ལེགས་པར་གྲུབ་བོ། །འདི་ལྟ་བུའི་དོན་ཅན་གྱི་སྔགས་ཀྱི་རྫོགས་རིམ་ཤེས་པ་སྐད་ཅིག་མ་ཉིད་ལ་སྣང་གསུམ་མམ་སྐུ་གསུམ་ཡེ་རྫོགས་སུ་གྲུབ་པ་འདི་ནི་ཟབ་མོ་རྡོ་རྗེ་ཐེག་པ་སྔགས་ལུགས་ཀྱི་ཕྱག་རྒྱ་ཆེན་པོ་ཡིན་པར་ནི། རྗེ་བཙུན་ཆེན་པོ་སྒམ་པོ་པ་ཉིད་ཀྱིས་ཀྱང་གསུང་རབ་ལས་སྦས་དོན་དུ་གསུངས་ཏེ་དེའི་བཀའ་འབུམ་ལས། ཇི་སྐད་དུ། སྣང་ཞིང་སྲིད་པའི་ཆོས་ཐམས་ཅད་སེམས་ལས་ཕྱི་རོལ་ཏུ་གྱུར་པ་མེད་དེ། སེམས་སྐྱེ་བ་མེད་པར་གོ་ན་ལྟ་བ། དེ་ལྟ་བུའི་དོན་དེ་ནང་དུ་སེམས་ལ་ཤར་ན་རྟོགས་པ། རྟོགས་པའི་དོན་དེ་ལ་སེམས་རྩེ་གཅིག་ཏུ་འཛིན་པ་སྒོམ་པ། དེ་ལ་མ་ཡེངས་པར་སྤྱོད་པ་ཡིན་གསུངས། དེ་ཉམས་སུ་ལེན་པའི་དུས་སུ་དོན་སྤྱིའི་ཚུལ་དུ་སྒོམ་པ་དང༌། དོན་དངོས་སྒོམ་པའོ། །དང་པོ་ནི། ཆོས་ཐམས་ཅད་སྟོང་ཉིད་སྐྱེ་བ་མེད་པ། ཅི་ཡང་མ་ཡིན་པ་ལ་བློ་འཇོག་པ་ཡིན་ཏེ། དེ་བློས་བྱས་པ་ཡིན། དོན་དངོས་ནི་སེམས་ཉིད་ལྷན་ཅིག་སྐྱེས་པ། འོད་གསལ་བ་རང་རིག་པའི་ངོ་བོ་དེ་ཆོས་སྐུ་ཡིན་ཏེ། དེ་ཉིད་མ་བཅོས་པ་གསལ་བའི་ངོ་བོ་དེ་དོན་དངོས་སོ། །དེ་ལྟ་བུའི་དོན་དེ་རྟེན་དང་བྲལ་བ། ཕྱོགས་སུ་མ་ལྷུང་བ། དཔེས་མཚོན་དུ་མེད་པ། བརྗོད་པའི་ཚིག་གང་གིས་ཀྱང་ཐོག་ཏུ་མི་ཕེབས་པ། རྟོག་གེ་བའི་སྤྱོད་ཡུལ་མ་ཡིན་པ་སྟེ།
གང་གིས་ཀྱང་ནི་དེ་མི་ཤེས། །
བླ་མའི་བྱིན་རླབས་སྒོམ་པ་ཡིན། །
ཤེས་རབ་མིག་གིས་དེ་མཐོང་འགྱུར། །
ཁྱོད་ཀྱི་འདོད་དང་མ་མཐུན་རུང༌། །
མི་ཁོ་བོའི་འདོད་པ་དེ་ལྟར་ལགས། །
ཞེས་གསུངས་སོ། །ཞེས་འབྱུང་བ་ཉིད་ཀྱི་དོན་སྤྱི་ནི་མདོའི་ཕྱག་ཆེན་དང༌། དོན་དངོས་ནི་སྔགས་ཀྱི་ཕྱག་ཆེན་ལ་དགོངས་པ་ཡིན་ཞེས་ཁོ་བོའི་རྗེ་བཙུན་གོང་མ་རིམ་པར་བརྒྱུད་པའི་ཞལ་ལུང་ལས་ཐོས་སོ། །འདིར་རྒྱ་བོད་ཀྱི་མང་དུ་མ་ཐོས་པ་ཁ་ཅིག དེ་ལྟར་རྒྱ་ཆེར་བཤད་པའི་རྫོགས་རིམ་མཚན་ཉིད་གསུམ་ལྡན་དེའི་རྣམ་པ་ཐམས་ཅད་པས་ཡང་དག་མིན་པའི་ཀུན་བཏགས་ཀྱི་ཆོས་ཐམས་ཅད་གཅོད་པ་སྟེ། འདིར་འཁྲུལ་པས་མ་བརྟགས་པའི་ཡང་དག་པའི་སྣང་བ་མི་འདོར་བའི་ངོ་བོའོ། །རྣམ་པར་མི་རྟོག་པས་ནི་ཁམས་གསུམ་པའི་ཆོས་ཡང་དག་མིན་རྟོག་ལེན་བྱེད་ཀྱི་གཞན་དབང་གི་ཆོས་ཡིན་པ་རྣམ་པར་བཅད་པའོ། །དེ་དག་ནི་གཞན་ལྡན་རྣམ་གཅོད་ཡིན་ལ། ལྷན་ཅིག་སྐྱེས་པ་ནི་དྲི་བྲལ་གྱི་ཆོས་དབྱིངས་རང་བཞིན་གྱིས་རྣམ་པར་དག་པའི་ཡོངས་གྲུབ་སྟེ། མི་ལྡན་རྣམ་གཅོད་ཀྱི་དབང་དུ་བྱས་པའོ། །དེ་ཡང་ཀུན་བརྟགས་རྣམ་བཅད་ཀྱི་འོད་གསལ་དང༌། རྣམ་བརྟགས་རྣམ་བཅད་ཀྱི་བདེ་ཆེན་དང༌། ཡོངས་སུ་གྲུབ་པའི་མི་རྟོག་པའི་བདེ་གསལ་མི་རྟོག་པའི་ཡོངས་གཅོད་རྡོ་རྗེའི་ཁམས་གསུམ་པའི་ཉེ་རྒྱུའི་ཏིང་ངེ་འཛིན་དུ་གྲུབ་བོ། །
འོ་ན་རྫོགས་པའི་རིམ་པ་ཕྱིས་ཀྱི་རྟོགས་པས་བརྟགས་པ་ཐམས་ཅད་དང་བྲལ་བའི་སྒྲོ་སྐུར་གྱིས་དབེན་པའི་མི་རྟོག་རང་རིག་ཏུ་བརྟགས་པ་ཙམ་ཡིན་ནོ་ཞེས་སྨྲ་བ་འདི་ནི་མི་འཐད་དེ། དང་པོ་ཉིད་ནས་མི་རྟོག་པའི་སྣང་བ་ཉིད་ལ་མཉམ་པར་གཞག་པ་ནི་ཞི་གནས་ཙམ་གྲུབ་ཏུ་ཆུག་ན་ཡང༌། བདག་མེད་གཉིས་ཉེ་བར་རྟོགས་པའི་ལྷག་མཐོང་གི་སོར་རྟོག་གི་སྒོམ་པར་མི་འགྱུར་ཞིང༌། དེ་མི་འགྱུར་ན་སྲིད་རྩའི་བདག་ལྟ་དང་མ་རིག་པ་མི་ལྡོག་པའི་ཕྱིར་དང༌། རྫོགས་རིམ་ནི་འཇིག་རྟེན་ལས་འདས་པའི་ཐར་ལམ་དུ་འདོད་པས་མ་རིག་པའི་གཉེན་པོར་གྱུར་པའི་ལམ་མེད་པར་ཡང་མི་རུང་བའི་ཕྱིར། ཏིང་རྒྱལ་ལས།
འཇིག་རྟེན་དག་ནི་ཏིང་འཛིན་སྒོམ་བྱེད་ཀྱང༌། །
དེས་ནི་བདག་ཏུ་འདུ་ཤེས་འཇིག་མི་འགྱུར། །
དེ་ནི་ཉོན་མོངས་ཕྱིར་ཞིང་རབ་འཁྲུགས་ཏེ། །
ལྷག་སྤྱོད་ཀྱིས་ནི་ཏིང་འཛིན་འདིར་སྒོམ་བཞིན། །
གལ་ཏེ་ཆོས་ལ་བདག་མེད་སོ་སོར་རྟོག །
སོ་སོར་དེ་བརྟག་གལ་ཏེ་སྒོམ་ན་ནི། །
དེ་ཉིད་མྱ་ངན་འབྲས་ཐོབ་འབྲས་བུའི་རྒྱུད། །
རྒྱུ་གཞན་གང་ཡིན་དེས་ནི་ཞི་མི་འགྱུར། །
ཞེས་སོགས་གསུང་རབ་དག་ལས་རྒྱ་ཆེར་འབྱུང་བ་དང་འགལ་ལོ་སྙམ་ན། རྟོག་པས་བརྟགས་ནས་ཡོད་མེད་སོ་སོར་རྟོག་པའི་བློ་དང༌། མི་རྟོག་པའི་སྣང་བ་མངོན་དུ་གྱུར་ནས་ཡོད་མེད་སོ་སོར་རྟོག་པའི་བློ་གཉིས་ལས། སྔ་མའི་དབང་དུ་བྱས་ནས་ཁྱེད་རྒོལ་བའི་འཐད་འཐད་ལྟར་སྣང་དུ་ཆུག་ཀྱང་ཕྱི་མའི་དབང་དུ་བྱས་ན་དེ་མི་རིགས་ཏེ། རྟོག་པའི་བྱེད་པས་ཡོད་མེད་སོ་སོར་ངེས་པར་བྱེད་པ་དེ་མི་རྟོག་པའི་བྱེད་པས་ཡོད་མེད་སོ་སོར་ངེས་པར་བྱེད་པའི་ཚུལ་མི་མཚུངས་པའི་ཕྱིར་ཏེ། ཞི་གནས་དང་ལྷག་མཐོང་གི་ཚུལ་དང་མདོ་སྔགས་གཉིས་ཀར་རེ་རེ་ཞིང་རྟོག་པ་དང་རྟོག་མེད་ཀྱི་ཆ་སོ་སོར་ཡོད་པར་ལེགས་པར་བཤད་པ་བཞིན། ཞི་གནས་ལ་རྟོག་མེད་དང་ལྷག་མཐོང་ལ་རྟོག་པས་ཁྱབ་པར་འདོད་པས་མདོ་སྔགས་ཀྱི་གསུང་རབ་གཉིས་ཀ་ནས་བཀག་པ་དེ་ཉིད་སྒྲུབ་བྱར་སྙིང་ལ་ཞེན་པར་སྣང་བའི་ཕྱིར། དེས་ན་ལྷག་མཐོང་ཉིད་ལའང་ཐོས་བསམ་གྱི་ཤེས་རབ་གཙོ་བོར་གྱུར་པའི་རྣམ་པར་རྟོག་ལས་ཁོང་དུ་ཆུབ་ཚུལ་དང༌། སྒོམ་བྱུང་གི་ཤེས་རབ་གཙོ་བོར་གྱུར་པའི་རྣམ་པར་མི་རྟོག་པའི་ཡེ་ཤེས་ཀྱི་ཁོང་དུ་ཆུབ་ཚུལ་ལ་ཆེས་མཆོག་དམན་ཡོད་པ་ཉིད་ཁྱོད་ཀྱི་གློ་བར་མ་ཆུབ་པར་སྣང་བས་དེའི་ངོར་བརྗོད་པར་བྱ་སྟེ། དཔེར་ན་སྐྱེས་བུ་ལ་ལ་ཞིག་རབ་རིབ་ཀྱི་ནད་དུ་གྱུར་པ་ལ་སྐྲ་ཤད་དང་མེ་དང་གཡང་ས་སོགས་ཀྱི་འཁྲུལ་སྣང་ཤར་བ་ན། རབ་རིབ་ཀྱི་ནད་མེད་པ་ཞིག་གིས་སྐྲ་ཤད་དང་མེ་དང་གཡང་ས་སོགས་མེད་པའི་རྒྱུ་མཚན་གཏན་ཚིགས་ཀྱི་སྒོ་ནས་བརྡ་སྤྲད་ཀྱང་རྟོག་ངོར་འཇིགས་སྣང་ཅུང་ཟད་ལྡོག་ཀྱང་སྣང་ངོར་འཇིགས་སྣང་ལྡོག་པར་མི་འགྱུར་བས། སྨན་པ་མཁས་པ་དག་གིས་སྐྲ་ཤད་སོགས་མེད་པའི་བརྡ་སྤྲོད་པ་དོར་ནས། སྨན་བཟང་པོ་ཐབས་མཁས་ཀྱི་བཟར་བཅུག་པས། རབ་རིབ་ཀྱི་ནད་དག་ན་སྣང་ངོར་སྐྲ་ཤད་དང་གཡང་ས་སོགས་ཀྱི་འཇིགས་སྣང་གཏན་ལྡོག་པར་འགྱུར་བ་བཞིན། བླ་མ་མཁས་པས་ཆོས་ཐམས་ཅད་ལ་ཀུན་ཏུ་རྟོག་པས་བདག་བདེན་ཙམ་དུ་བརྟགས་པའི་བརྟགས་སྣང་འདི་དག་འདི་ལྟར་བདག་བདེན་དུ་མ་གྲུབ་བོ། །ཞེས་སྐལ་པར་བཤད་ཀྱང་དེའི་རྟོག་ངོར་དེ་ལྟར་མ་གྲུབ་པའི་རྟོག་པ་བདག་མེད་དང་བདེན་མེད་དམ་སྟོང་ཉིད་ཀྱི་དམིགས་རྣམ་འཛིན་པ་ཞིག་གི་མྱོང་ཞེན་ཞིག་འདྲེན་ཡང་སྣང་ངོར་ཆོས་ཐམས་ཅད་ལ་བརྟགས་པའི་བརྟགས་སྣང་ལྟར་བདག་བདེན་དུ་མ་གྲུབ་པར་དམིགས་རྣམ་དང་མྱོང་ཞེན་དང་བྲལ་བར་ཁོང་དུ་མི་ཆུབ་ལ། རྡོ་རྗེ་སློབ་དཔོན་བརྟགས་བཞག་རྟེན་འབྲེལ་གྱི་གནད་འཆིང་ཤེས་པའི་མཁས་པ་ཞིག་གིས་གློ་བུར་བའི་ཡུལ་དབང་ཡིད་བྱེད་སོགས་སྐྱེད་བྱེད་ཀྱི་རྟོག་བཏགས་ཀྱི་ཆོས་འཕྲལ་དུ་ཚང་བར་བྱས་ནས་འཁྲུལ་ཆོས་གཟུང་འཛིན་གྱི་དངོས་པོར་བརྟགས་པ་སྣང་བའི་རྐྱེན་ཐམས་ཅད་འདུ་མི་འཕྲོད་ཅིང་མི་རྟོག་པར་བརྟག་པའི་རྟེན་འབྲེལ་གྱི་གནད་ལུས་སེམས་ལ་འཆིང་བ་ན། རྟོག་ངོར་མ་ཟད་སྣང་ངོར་ཡང་གློ་བུར་བའི་བརྟགས་སྣང་གི་བདག་བདེན་གྱི་དངོས་སྣང་ཐམས་ཅད་འཁྲུལ་པ་ཉིད་ཀྱི་ཕྱིར་འགར་ཡང་དམིགས་པ་མེད་པར་གློ་བུར་གྱི་རྟོག་གཞག་གི་བདེན་པ་ལྟར་མི་རྟོག་པར་ལྷག་པར་མཐོང་བའི་མངོན་སུམ་པའི་རྫོགས་པའི་རིམ་པ་ཁོང་དུ་ཆུབ་པར་འགྱུར་བ་ཡིན་ནོ། །
འདི་ལྟ་བུའི་གློ་བུར་བའི་བརྟགས་པ་དང་བྲལ་ཞིང་གཉུག་མ་ལྷན་ཅིག་སྐྱེས་པས་མི་རྟོག་པར་བཏགས་པའི་གདགས་གཞི་འདོགས་བྱེད་གཉིས་ཀར་ཡང་གློ་བུར་སྒྲིབ་བཅས་དང་བྲལ་བའི་དྲི་མ་མེད་པའི་སྣང་བ་སོར་རྟོག་ཡེ་ཤེས་སམ་སོ་སོར་རང་རིག་པའི་ཚུལ་གྱིས་མྱོང་བ་འདི་ལ། མགོན་པོ་ཀླུ་སྒྲུབ་ཀྱིས་ཆོས་དབྱིངས་བསྟོད་པར།
མིག་དང་གཟུགས་ལ་བརྟེན་ནས་ནི། །
དྲི་མ་མེད་པའི་སྣང་བ་འབྱུང༌། །
ཞེས་འབྱུང་ལ། འདི་ལྟའི་བརྟགས་པ་ནི་གདོད་ནས་གཉུག་མ་བྱང་ཆུབ་སེམས་མི་རྟོག་ཁྱད་པར་གསུམ་གྱི་བརྟགས་པ་གསུམ་གྱི་བརྟགས་པ་དང་དཔྱད་པ་ལས། གློ་བུར་དྲི་མའི་བརྟགས་པ་དང་དཔྱད་པ་ཁོང་དུ་ཆུབ་བྱ་མ་ཡིན་པ་ལ་ནི། གྲུབ་པའི་དབང་ཕྱུག་ས་ར་ཧས།
མཁས་པ་རྣམས་ནི་དཔྱད་པ་སྟེ། །
བླ་མ་དམ་པའི་དཔྱད་པ་མེད། །
ཅེས་དང༌།
དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། །
བྱས་པ་རྣམས་དང་བྲལ་ཞིང་བསགས་པའི་ལས་ཀྱང་མེད། །
རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པ། །
མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་གྱུར། །
ཅེས་དང༌།
རྟོག་པ་ཉམས་པས་བློ་ཉམས་ཏེ། །
བློ་ངན་རྗེས་སུ་རྟོག་བྱེད་ལོ། །
འདི་ཉིད་ལས་ནི་བློ་བཟང་ཞེས། །
ནམ་མཁའ་ལས་ལྷག་ཅི་ཡང་འབྱུང༌། །
ཞེས་འབྱུང་བས། གློ་བུར་དྲི་མ་རྣམ་ཤེས་ཀྱི་བདག་ཉིད་ཀྱི་རྟོག་སྒོམ་གྱི་ཞི་ལྷག་ལ་རྩིས་སོ་ཆེར་བྱེད་པ་དག་གིས་ནི། གཉུག་མ་ལྷན་ཅིག་སྐྱེས་པ་ཡེ་ཤེས་ཀྱི་བདག་ཉིད་ཀྱི་མི་རྟོག་པར་སོ་སོར་བརྟག་པའི་ཞི་ལྷག་གློ་བུར་དྲི་མའི་གནས་ངན་ལེན་མཚམས་བཅད་པར་ནུས་པ་ལ་ནི་འགྲན་དུ་ཡོད་པ་མ་ཡིན་པ་ཉིད་ཀྱི་ཕྱིར། ཏིང་རྒྱལ་གྱི་སོ་སོར་བརྟགས་ཏེ་གལ་ཏེ་སྒོམ་ན་ནི་ཞེས་པའི་ལུང་ཡང་ཁྱོད་ཀྱི་ཕྱོགས་ཐམས་ཅད་ཡང་མ་གོ་བར་སྣང་སྟེ། སོ་སོར་བརྟགས་པ་ལའང་གློ་བུར་དྲི་མ་རྣམ་ཤེས་ཀྱི་དྲི་བཅས་དང་དྲི་མེད་གནས་གྱུར་གྱི་ཕྱིས་རྟོག་པ་ཉིད་དུ་རྟོག་པས་བརྟགས་པ་དང༌། གཉུག་མ་ཡེ་ཤེས་ཀྱི་སྒྲིབ་བྲལ་གདོད་ནས་མི་རྟོག་པ་ཉིད་ཀྱི་མི་རྟོག་པར་བརྟགས་པ་དང༌། བརྟགས་པ་དེ་ཡང་ཕྱིས་ནས་གདགས་གཞི་སོགས་ལ་ལྟོས་ནས་བརྟགས་པ་ཉིད་ཀྱི་རང་གི་ངོ་བོས་མ་གྲུབ་པས་བརྟགས་པ་ཐམས་ཅད་ཤིན་ཏུ་རྣམ་པར་དག་པ་ཉིད་ཀྱི་རྫོགས་པའི་རིམ་པ་ལ། རྣམ་པར་དག་པའི་རྫོགས་རིམ་དང༌། ཤིན་ཏུ་རྣམ་པར་དག་པའི་རྫོགས་རིམ་གཉིས་སུ་འབྱུང་བའི་དང་པོ་ནི། སྔགས་ལུགས་ཀྱི་མཐོང་སྤང་གི་སྒྲིབ་གཉིས་ཀྱི་དངོས་གཉེན་བྱེད་ལ་ཕྱི་མས་ནི་སྒོམ་སྤང་གི་སྒྲིབ་གཉིས་ཀྱི་དངོས་གཉེན་བྱེད་པ་ཡིན་ཞེས། རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གིས་བཀའ་སྩལ་ཏོ། །དེ་ལྟར་ཆེས་རྣམ་པར་དག་པའི་སྐུ་གཉིས་ཀྱང་རྟོག་པའི་ཆོས་ཙམ་དུ་བཞག་སྟེ། སྦྱོང་རྒྱུད་ཀྱི་འགྲེལ་པ་ཀཱ་མ་དྷེ་ནུར། འཕགས་པ་དེ་ཁོ་ན་ཉིད་འདུས་པའི་རྒྱུད་ཕྱི་མའི་ཕྱི་མ་ལས།
སངས་རྒྱས་རྣམས་ཀྱི་ཡེ་ཤེས་ནི། །
རྟག་ཏུ་རྣམ་མི་རྟོག་ལས་བྱུང༌། །
མི་རྟོག་པ་ཡི་ཡེ་ཤེས་ལ། །
དེ་ཕྱིར་རྟོག་པ་ཞེས་བྱའོ། །
ཞེས་དང༌།
མི་རྟོག་པ་དང་རྟོག་ཉིད་དུ། །
བརྟག་པས་རྟོག་ལས་བྱུང་བ་ནི། །
རྡོ་རྗེ་སེམས་དཔའ་སེམས་དཔའ་ཆེ། །
དེ་ཕྱིར་རྟོག་པ་ཞེས་བརྗོད་དོ། །
ཞེས་སངས་རྒྱས་ཀྱི་འབྲས་བུ་ཆོས་དང་གཟུགས་ཀྱི་སྐུ་གཉིས་ཀྱང་རྟོག་པར་བཞག་ན་དེའི་རྒྱུ་ལམ་ཐམས་ཅད་ཀྱང་རྟོག་པར་བཞག་པ་ཉིད་ཀྱི་བློ་གྲོས་ཀྱི་སྐལ་བ་གཞོན་ནུ་དག་ཚེས་སྐྲག་པར་མ་བྱེད་ཅིག །གནད་འདི་ལྟ་བུའི་དབང་དུ་མཛད་ནས་དཔལ་ལྡན་དྭགས་པོ་བཀའ་བརྒྱུད་ཀྱི་རྣམ་རྟོག་ཆོས་སྐུ་ཞེས་པ་དང༌། ཆོས་སྐུ་རྣམ་རྟོག་ཅེས་སེང་གེའི་སྒྲ་ཆེན་པོ་བསྒྲགས་སོ། །དེར་མ་ཟད། ཏིང་ངེ་འཛིན་རྒྱལ་ལས།
རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །
ཆོས་རྣམས་ཐམས་ཅད་དེ་བཞིན་གཤེགས་དང་འདྲ། །
བྱིས་པའི་བློ་ཅན་མཚན་མར་འཛིན་པ་རྣམས། །
འཇིག་རྟེན་དག་ན་མེད་པའི་ཆོས་ལ་སྤྱོད། །
ཅེས་འབྱུང་བའང་གློ་བུར་འཁྲུལ་རྟོག་གི་བརྟགས་པའི་བདག་དང་བདག་མེད་ཀྱི་ལྟ་སྒོམ་ཐམས་ཅད་ཐ་སྙད་དུའང་ཡུལ་གྱི་གནས་ཚུལ་ལ་མ་ཞུགས་པའི་བློ་ཕྱིན་ཅི་ལོག་བྱིས་པ་སོ་སོའི་སྐྱེ་བོའི་མཚན་འཛིན་འཁྲུལ་པ་ཡིན་པ་ཉིད་ཀྱི་ཕྱིར། ཕྱིས་ཀྱི་ཕྲིན་ལས་ཅན་ཤར་ཙོང་ཁ་པ་ཆེན་པོ་ལྟ་བུས། བཏགས་བཞག་གི་ཀུན་རྫོབ་པའི་དངོས་ཆོས་ཚད་གྲུབ་པར་ཡོད་པ་དང༌། དེ་ལས་གཞན་པའི་ཚུགས་ཐུབ་ཀྱི་དངོས་ཆོས་མ་གྲུབ་པའི་དོན་དམ་སྟོང་ཉིད་མེད་དགག་མེད་དགག་ཉིད་དུ་ཡོད་པར་འདོད་པ་སོགས་ནི། ཐ་སྙད་དུའང་འཁྲུལ་ཆོས་མེད་པ་རྣམས་ལ་ཡོད་པར་ལྟ་སྒོམ་དུ་བྱེད་པ་ནི་མདོར་བཤད་པ་ལྟར། འཇིག་རྟེན་པ་དག་མེད་བཞིན་དུ་ཡོད་པར་བཅོས་པའི་ཆོས་ལ་ལོངས་སྤྱད་པས་འཁྲུལ་པའི་གཟེབ་ལས་མི་གྲོལ་ཏེ། གྲོལ་བར་འདོད་ན་འཁྲུལ་རྟོག་གློ་བུར་བས་བརྟགས་པའི་ཆོས་ཀྱིས་བསླད་བ་སངས་པའི་དེ་བཞིན་གཤེགས་པ་སྐྱེ་འགག་གི་དངོས་པོར་བརྟགས་པས་དབེན་པར་གཟིགས་པ་དེ་ལྟ་བ་བཞིན་དུ་ཆོས་ཐམས་ཅད་སྐྱེ་བ་མེད་པའི་ངང་ཉིད་དུ་མ་རྟོག་པའི་རྫོགས་རིམ་ཉིད་ཀྱིས་གྲོལ་བར་འགྱུར་རོ། །ཞེས་གསུངས་སོ། །
དེ་ལྟར་འཆད་པ་ལ་ཤིན་ཏུ་རྨོངས་པ་ཁ་ཅིག ཁྱོད་ཀྱིས་འཁྲུལ་མ་འཁྲུལ་བསྒྲིབས་མ་སྒྲིབ། གཉུག་མ་གློ་བུར། བསྐྱེད་རྫོགས་ཐམས་ཅད་རྟོག་གཞག་ཡིན་ཞེས་པ་དང༌། ཡང་བསྐྱེད་རིམ་ནི་རྟོག་བཞག་གི་ཆོས་དང་བཅོས་མ་དང་འདུས་བྱས་ཡིན་ལ། རྫོགས་རིམ་ནི་མི་རྟོག་པས་བཞག་པའི་ཆོས་དང་བཅོས་མིན་དང་འདུས་མ་བྱས་པར་འཇོག་པ་ནི་ཆེས་འགལ་ལོ་ཞེ་ན། འཁྲུལ་མ་འཁྲུལ་བསྐྱེད་རྫོགས་ཐམས་ཅད་རྟོག་པ་དང་བརྟག་པར་འཇོག་པ་ནི་རྣམ་པར་བརྟགས་པ་ལྟར་མ་གྲུབ་བཞིན་དུ་ཐ་སྙད་དུ་ཡོད་རུང་བར་རྟོག་པ་དང༌། མི་རུང་བར་རྟོག་པ་སྟེ་རྟོག་པ་དུ་མར་བརྟག་པ་ཡིན་ལ། ཀུན་རྫོབ་བདེན་པ་དང་བསྐྱེད་རིམ་ལ་ཁྱད་པར་དུ་རྟོག་པ་དང་རྫོགས་རིམ་ལ་མི་རྟོག་པར་འཇོག་པ་ནི་གློ་བུར་འཁྲུལ་པ་ཉིད་ཀྱིས་བཅོས་ཤིང་འདུས་བྱས་པའི་རྟོག་བཏགས་གང་ཡིན་ནི་སྔ་མའི་དབང་དུ་བྱས་ལ། ཕྱི་མ་ནི་དང་པོ་སྟེ་གཉུག་མ་ཉིད་ནས་མ་འཁྲུལ་བར་བཏགས་པའི་རྒྱུན་རྣམ་པར་མི་རྟོག་པར་རང་གིས་ལྷུན་གྱིས་གྲུབ་པ་ཉིད་ཀྱིས་མ་བཅོས་ཤིང་འདུས་མ་བྱས་པས་བརྟག་པའམ་རྟོག་པ་ཉིད་ཀྱི་ཕྱིར་རྟོག་བཏགས་མ་ཡིན་པར་འཇོག་ལ། རྒྱུ་མཚན་དེ་ཉིད་ཀྱི་ཕྱིར། པཎྜི་ཏ་ཆེན་པོ་རོང་ཟོམ་ཆོས་ཀྱི་བཟང་པོའི་རྒྱུད་སྤྱིའི་དངོས་པོ་གསལ་བར་བྱེད་པ་ལས། གླེང་གཞི་དང༌། གླེང་བསླང་བ་དང༌། རྒྱུད་ཀྱི་དངོས་པོ་དང༌། ཡོངས་སུ་གཏད་པ་རྣམས་ཚང་བ་སྟེ། དེ་རྣམས་མ་ཚང་བ་ནི་ཀལྤ་ཕྱོགས་གཅིག་པ་ཞེས་བྱའོ། །དེ་ཡང་འདི་སྐད་དུ།
དངོས་པོ་དང་ནི་ངོ་བོ་ཉིད། །
དབྱེ་བ་ངེས་ཚིག་ལྡང་ཚད་ཀྱིས། །
སྔགས་ཀྱི་རྒྱུད་ཚུལ་ཤེས་པར་བྱ། །
དེ་ཀལྤ་ཞེས་བྱ་བ་ནི་རྣམ་པར་མི་རྟོག་པའི་དོན་མཚོན་པར་བྱེད་པའི་མཚན་མའི་རྟོག་པ་ལ་བྱ་སྟེ། དེ་ཡང༌།
རྒྱུད་དང་ཐབས་ཀྱི་ཆོ་ག་དང༌། །
ལྷ་དང་དེ་ཡི་མཚན་པ་དང༌། །
དངོས་གྲུབ་རྣམ་ལ་རྟོག་པ་གྲགས། །
ཞེས་འབྱུང་ལ། དེ་ལ་རྒྱུད་ཀྱི་སྐབས་སུ་ནི། ཁ་ལངས་པ་དང་མ་ལངས་པ་ཐམས་ཅད་ལ་རྟོག་པ་ཞེས་བྱའོ། །ཐབས་ཀྱི་སྐབས་སུ་ལས་དང་དངོས་གྲུབ་ཀྱི་ཆོ་ག་ཞིབ་མོ་ལ་རྟོག་པ་ཞེས་བྱའོ། །ལྷའི་སྐབས་སུ་ནི་རྒྱལ་བའི་གཟུགས་ཀྱི་སྐུ་མཐའ་དག་དང་སྐུ་གསུང་ཐུགས་ཀྱི་མཚན་མའི་ཕྲ་མོ་ཡན་ཆད་ལ་རྟོག་པ་ཞེས་བྱའོ། །དངོས་གྲུབ་ཀྱི་སྐབས་སུ་ལྷ་ཉིད་དམ་དེའི་ཡོན་ཏན་ཐོབ་པར་བྱ་བ་ཐམས་ཅད་ལ་རྟོག་པ་ཞེས་བྱའོ། །ངེས་པའི་ཚིག་གི་ཚུལ་གྱིས་ནི་རྟོག་པས་བརྟགས་པའམ། དེ་ལས་བྱུང་བས་རྟོག་པ་ཞེས་བྱའོ། །
ངོ་བོ་དབྱེ་བ་ངེས་ཚིག་གིས། །
རྟོག་པའི་མཚན་མ་བརྗོད་པར་བྱ། །
དེ་ལ་དམ་ཚིག་ཅེས་བྱ་བ་ནི། བསྲུང་བར་བྱ་བའི་ཆོས་རྣམས་བསྲུང་བ་ལ་ནི་དམ་ཚིག་ཅེས་བྱ་བའི་སྒྲ་བརྗོད་དེ། དངོས་སུ་རྩ་བ་དང་ཡན་ལག་ཏུ་གཏོགས་པ་སྤྱི་དང་ཁྱད་པར་དུ་གྲགས་པའི་སྲུང་མཚམས་རྣམས་སོ། །འདི་ནི་ལེགས་པ་ཐམས་ཅད་འཛིན་པའི་ལས་ཅན་ཏེ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའོ། །དེ་ཡང་ཇི་སྐད་དུ།
ཀུན་ཐོབ་འགྲོ་དང་རྟོགས་པ་དང༌། །
ཡང་དག་ཐོབ་སོགས་གསུམ་དེ་བཞིན། །
རྫོགས་ཐོབ་དུས་དང་མཉམ་པར་སྦྱོར། །
གསང་བ་བརྟེན་དང་བཟའ་བ་དང༌། །
མནའ་དང་སྡོམ་པ་ཡལ་གམ་བཅས། །
དམ་པར་གྱུར་དང་དམ་པས་གསུངས། །
དམ་པ་མཚོན་དང་དམ་དུ་འཛིན། །
འདས་དང་བསྲེག་པར་བྱེད་པ་དང༌། །
འདའ་བར་བྱ་བ་མ་ཡིན་པས། །
དམ་ཚིག་ཅེས་ནི་བྱ་བ་ཡིན། །
ཞེས་འབྱུང་བས། སྔགས་རྒྱུད་ཀྱིས་བསྡུས་པའི་བདེན་གཉིས་དང་བསྐྱེད་རྫོགས་ཐམས་ཅད་ཀལྤའི་སྒྲ་བཤད་ཅན་གྱི་རྟོགས་པ་དང་བརྟག་པར་འཇོག་ཚུལ་སྤྱི་དང༌། ཁྱད་པར་དེ་ལྟའི་ཆོས་ལ་མངོན་སུམ་གྱི་སྒྲོ་བསྐུར་བཅད་པ་ལ་མི་རྟོག་པའི་བརྟག་པ་དང༌། རྗེས་དཔག་གི་སྒྲོ་བསྐུར་བཅད་པ་ལ་རྟོག་པའི་བརྟག་པ་ཞེས་མདོ་སྔགས་ཆེན་པོ་གུང་མཐུན་པར་ལེགས་པར་བཤད་པ་ཡིན་ལ། དེས་ན་རྟོག་པ་བྱ་བའང་ཡུལ་འདས་ཟིན་པ་ལ་རྟོག་པ་དང༌། ད་ལྟ་བ་དང་མ་འོངས་པ་ལ་རྟོག་པ་སོགས་བྱ་བ་དུས་གསུམ་པ་ཅན་གྱི་ཡུལ་ཅན་ཡིན་པ་ཉིད་ཀྱི་ཕྱིར། བརྟག་པ་ལའང་དེ་ལྟར་འཇུག་པས་དཔེར་ན་སྐྱེས་རབ་དཔག་བསམ་འཁྲི་ཤིང་གི་བྱང་ཆུབ་སེམས་དཔའི་རྟོག་པ་བརྗོད་པ་དཔག་བསམ་གྱི་འཁྲི་ཤིང་ཞེས་པའི་ལེགས་སྦྱར་ལ། བོ་དྷི་ས་ཏྭ་ཨ་བ་དཱ་ན་ཀལྤ་ལ་ཏཱ་ཞེས་འབྱུང་བའི་རྟོག་པ་ལའང་ཀལྤའི་སྒྲ་ཉིད་ཡོད་པས་དོན་ནི་རྟོག་པ་དང་བརྟགས་པ་ཉིད་ཀྱིས་ཁོང་དུ་ཆུད་པར་བྱ་བའི་དོན་ཅན་དུ་ཤེས་པར་བྱའོ། །
དེས་ན་བརྟགས་པ་དང་རྟོག་པ་དང་བྲལ་བ་ལ་བརྟགས་པ་དང་རྟོག་པའི་དོན་ཅན་གྱིས་རྫོགས་རིམ་ཟབ་མོ་མ་བརྟགས་མི་རྟོག་པའི་དོན་ཅན་འདི་དོན་ལ་མི་འགལ་ཡང་ཚིག་ལ་འགལ་བ་ལྟར་སྣང་བ་ནི་བཅོམ་ལྡན་འདས་ཉིད་ཀྱི་གསང་སྔགས་ཀྱི་གསང་བ་ཆེས་རྨད་དུ་བྱུང་བའི་རྡོ་རྗེའི་ཚིག་མདུད་ཀྱིས་དམ་དུ་བསྡམས་པ་ཡིན་ཏེ། སམྦུ་ཊར། 
རྣམ་རྟོག་མེད་པའི་ཆོས་རྣམས་ལ། །
དངོས་པོ་མེད་ཅིང་སྒོམ་པ་མེད། །
རྣམ་རྟོག་མེད་པའི་ལྷག་མོས་ལ། །
བརྟག་པ་ཀུན་གྱིས་བརྟག་པར་བྱ། །
ཞེས་འབྱུང་བ་ཉིད་ཀྱི་ཕྱིར། སྐལ་བ་དང་ལྡན་པ་དག་གི་མྱོང་བར་བྱ་བ་ལས་གཞན་དུ་ལོག་པའི་བཤེས་གཉེན་ལོག་པར་བསླུ་བའི་མི་མཁས་པར་མངོན་པའི་ང་རྒྱལ་ཅན་རྣམས་འཁྲུལ་བར་མ་བྱེད་ཅིག །ཡང་སྐལ་བ་མེད་པ་ཁ་ཅིག །རྫོགས་རིམ་མི་རྟོག་པ་དེའང་བསྐྱེད་རིམ་རྟོག་པ་སྒོམ་པའི་འབྲས་བུ་ལས་མི་རྟོག་པའི་གསལ་སྣང་འབྱུང་བ་ཡིན་ཏེ། ཆོས་ཀྱི་གྲགས་པས།
དེ་ཕྱིར་ཡང་དག་ཡང་དག་མིན། །
གང་གང་ཤིན་ཏུ་སྒོམ་གྱུར་པ། །
སྒོམ་པ་ཡོངས་སུ་རྫོགས་པ་ན། །
བདེ་གསལ་མི་རྟོག་བློ་འབྲས་ཅན། །
ཞེས་འབྱུང་བའི་ཕྱིར་དང༌། སྔགས་སུ་དང་པོ་ནས་མི་རྟོག་པའི་རྫོགས་རིམ་ལ་ཞུགས་ནས་བདེན་པ་མཐོང་བ་སོགས་ཡོད་སྲིད་ནའང་རྒྱུའི་ཐེག་པ་ཕྱིན་ལ་རྟོག་པ་སྔོན་དུ་མ་སོང་བར་མི་རྟོག་པ་ཙམ་གྱིས་བདེན་པ་མཐོང་བ་མེད་པར་འགྱུར་རོ་སྙམ་པ་ནི། རང་ཉིད་ཆོས་ཚུལ་འདི་ལྟ་བུ་ལ་བློ་ཁ་ཅུང་ཟད་ཀྱང་ཕྱོགས་པར་མ་བྱས་སོ་ཞེས་གསལ་བར་བྱེད་པར་ཟད་དེ། རྫོགས་རིམ་རྟོག་མེད་ཀྱི་ཉེ་རྒྱུ་ལ་བསྐྱེད་རིམ་རྟོག་བཅས་དགོས་པའི་སྒྲུབ་བྱེད་དུ་ཚད་མ་རྣམ་འགྲེལ་ལུང་འདྲེན་པ་ནི་སྒྲུབ་བྱེད་ཡང་དག་མིན་ཏེ། ལུང་དེ་རྟོག་པ་གོམས་པས་རྟོག་བཏགས་དང་མཐུན་པའི་རྟོག་པའི་གསལ་སྣང་འབྱུང་བར་བསྟན་པ་ཡིན་གྱི། དེ་ལས་གཞན་རྗེས་སུ་དཔག་པའི་རྟོག་པའི་ཤེས་འབྲས་ལས་མངོན་སུམ་པའི་མི་རྟོག་པའི་ཤེས་པ་སྐྱེ་བར་མ་བསྟན་པའི་ཕྱིར་དང༌། དེ་ལ་གནོད་བྱེད་ཡོད་དེ། རྟོག་པའི་བསྐྱེད་རིམ་གྱིས་མི་རྟོག་པའི་རྫོགས་རིམ་སྐྱེ་བའི་རྐྱེན་ལས་ཉེ་རྒྱུའི་རྒྱུར་འདོད་པ་རྒྱུད་འགྲེལ་དག་གིས་དགག་པར་མཛད་པའི་ཕྱིར་ཏེ། ཇི་སྐད་དུ།
རྒྱུ་ནི་གང་དང་གང་འདྲ་བ། །
དེ་འདྲ་དེ་ཡི་ས་བོན་ཏེ། །
ཀོ་ཊ་བ་ལས་འགའ་ཞིག་ཏུ། །
སཱ་ལི་ཉིད་ནི་འབྱུང་མི་འགྱུར། །
དེ་བཞིན་རྣམ་རྟོག་བཅས་ལས་ཀྱང༌། །
འབྲས་བུ་རྣམ་པར་རྟོག་པ་སྟེ། །
རྣམ་པར་མི་རྟོག་པ་ལས་ནི། །
འབྲས་བུས་རྣམ་པར་མི་རྟོག་པའོ། །
ཞེས་པ་དང༌།
ནིམ་པའི་ཤིང་ལས་རྒུན་འབྲུམ་མིན་ཏེ་དུག་ལས་བདུད་རྩི་དང་ནི་ཚངས་པའི་ཤིང་ལས་འདམ་སྐྱེས་དང༌། །
སྟོང་པ་ལས་ནི་མྱང་འདས་བདེ་བ་མི་དགེའི་དབང་ལས་བདེ་བ་སྲོག་ཆགས་གསོད་ལས་གྲུབ་པ་རྣམས། །
མཆོད་སྦྱིན་དག་ལས་ཕྱུགས་རྣམས་མཐོ་རིས་དང་ནི་དབང་པོ་འགོག་ལས་མཆོག་ཏུ་ཞི་བའི་གོ་འཕང་མིན། །
རིག་བྱེད་ལས་ནི་ཀུན་མཁྱེན་གསུང་དང་འགྱུར་མེད་བདེ་བ་གཡོ་མེད་འགྱུར་བ་མ་དག་སེམས་ལས་མིན། །
ཞེས་འབྱུང་བའི་ཕྱིར་དང༌། རྒྱུའི་ཐེག་པ་ཕྱིན་དུའང་འཕགས་པ་རྟ་ཐུལ་གྱིས་ཤཱ་རིའི་བུ་ལ་རྟེན་འབྲེལ་གྱི་ཚིགས་བཅད་བརྗོད་པ་ཙམ་གྱིས་བདེན་པ་མཐོང་བ་ལས་དེར་རྗེས་དཔག་གི་ངེས་པས་བདེན་པ་མཐོང་བར་མ་མཛད་པ་དང༌། རྗེས་དཔག་ལ་མ་ལྟོས་པར་རྒྱལ་པོ་ཨུ་ཏྲ་ཡ་ནས་སྟོན་པའི་བྲིས་སྐུ་མཐོང་བའི་མོད་ལ་བདེན་པ་མཐོང་བ། དེ་བས་ཀྱང་སྒྲིབ་པ་སྤང་རུང་དང་རྟོགས་པ་སྐྱེ་རུང་ལ་སྐུའི་འོད་ཟེར་གྱིས་རེག་པ་ཙམ་གྱིས་ཀྱང་བདེན་པ་མངོན་སུམ་དུ་མཐོང་བ་ལ་བཀོད་པ་ཆེས་མང་བ་ཉིད་ཀྱི་དེ་ལྟ་བུའི་གང་ཟག་ལའང་སྒྲུབ་ངག་ལ་སོགས་པའི་རྗེས་སུ་དཔག་པ་ལ་ལྟོས་པ་མ་ཡིན་པར་ཤེས་པར་བྱའོ། །
གཉིས་པ་ལྷ་དེ་དག་གི་མཛད་ཕྲིན་གྱི་རང་གཞན་གྱི་དོན་སྒྲུབ་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ༼མདོར་བསྟན་པ་༽ནི།
རྫོགས་རིམ་གྱི་བྱ་བ་ཐམས་ཅད་ཀྱི་རྟེན་མཆོག་ཏུ་གྱུར་པ་ནི་གཞན་མཆོག་བཅོམ་ལྡན་འདས་དུས་ཀྱི་འཁོར་ལོའི་རང་བཞིན་གྱི་བདེ་གསང་འཇིགས་བྱེད་སོགས་དཀྱིལ་འཁོར་རབ་འབྱམས་ཀྱི་རྡོ་རྗེ་སེམས་དཔའི་སྒྲིབ་བྲལ་གྱི་རྡུལ་མུན་སྙིང་སྟོབས་གསུམ་གྱི། ཞལ་ཐབས་ཤེས་གཉིས་ཀྱིས་ཕྱེ་བའི་རྣམ་པར་གྲོལ་བའམ། རྣམ་པར་ཐར་པའི་སྒོ་ཅན་གྱི་ཞལ་དྲུག་པ་དང༌། སྒྲིབ་བྲལ་གྱི་གནས་སྐབས་བཞིའི་ཞལ་ཐབས་ཤེས་གཉིས་ཀྱིས་ཕྱེ་བའི་རྣམ་པར་གྲོལ་བའི་རྣམ་པར་ཐར་པའི་སྒོ་ཅན་གྱི་ཞབས་བརྒྱད་དེ། དེ་ལྟར་ན་རྩ་ཞལ་གསུམ་པ་དང་བཞི་པའི་དབང་གིས་སྐུ་གསུང་ཐུགས་རྡོ་རྗེ་གསུམ་གྱི་བདག་ཉིད་ཀྱི་དག་པའི་རྩ་རླུང་ཐིག་ལེའི་རྣལ་འབྱོར་གསུམ་མམ་བརྟུལ་ཞུགས་གསུམ་དང༌། དེ་ཉིད་ལ་བསྐྱེད་པ་དང་རྫོགས་པའི་སྦྱོར་བ་ཡན་ལག་དྲུག་དང༌། ཡང་སྐུ་གསུང་ཐུགས་ཡེ་ཤེས་རྡོ་རྗེ་གསུམ་གྱི་བདག་ཉིད་དག་པའི་རྩ་ཐིག་རླུང་སེམས་བཞིའི་བསྙེན་སྒྲུབ་ཡན་ལག་བཞིར་འགྱུར་ཏེ། འདི་ཡང་བསྐྱེད་རྫོགས་ཐུན་མོང་བའི་དབང་དུ་བྱས་ནས་སྦྱོར་བ་ཡན་ལག་དྲུག་བསྙེན་སྒྲུབ་བཞིར་བསྡུས་ཏེ་བརྗོད་ན་དཔལ་རི་ཁྲོད་དབང་ཕྱུག་ཡབ་སྲས་ཀྱི་གསུང་གིས། འདི་ལྟར་བདུད་རྩི་ལྔ་ལ་སོགས་པའི་དམ་ཚིག་བསྟེན་པ་དང༌། ལྟོས་མེད་བཞི་དང་ལྡན་པའི་བསྐྱེད་པའི་རིམ་པ་སྒོམ་པའི་མཐར་ཐུག་པ་ནི་བསྙེན་པའི་ཡན་ལག་གོ །རྫོགས་པའི་རིམ་པ་ལ་སོར་བསམ་སྲོག་འཛིན་བཞི་ནི་ཉེར་སྒྲུབ་བོ། །རྗེས་དྲན་ནི་སྒྲུབ་པའོ། །ཏིང་ངེ་འཛིན་ནི་སྒྲུབ་པ་ཆེན་པོ། བསྐྱེད་རིམ་ཉིད་ལ་བསྙེན་སྒྲུབ་ཡན་ལག་བཞིར་འཇོག་ཚུལ་གོང་དུ་བཤད་ཟིན་ལ། འདིར་ཐུན་མོང་མིན་པའི་སྦྱོར་བ་ཡན་ལག་དྲུག་དང་བསྙེན་སྒྲུབ་ཡན་ལག་བཞི་དང༌། དེ་ཉིད་གསང་འདུས་བདེ་མཆོག་སོགས་ཀྱི་རིམ་ལྔ་དང་ནཱ་རོ་ནི་གུ་སོགས་ཀྱི་ཆོས་དྲུག་དང་གུང་ཇི་ལྟར་འབྲེལ་བའི་ཚུལ་ཅུང་ཟད་བརྗོད་ན།
དེ་ཡང་རྣལ་འབྱོར་གསུམ་མམ་བརྟུལ་ཞུགས་གསུམ་སྟེ། དོན་དམ་བསྙེན་པར།
རྡོ་རྗེ་བསླང་བ་འདི་ནི་དང་པོར་གསུངས་པ་སྟེ། །
རྡོ་རྗེ་མེ་ལ་སྲོག་ཞུགས་པ་ནི་གཉིས་པའོ། །
དཔལ་ལྡན་བྱང་ཆུབ་སེམས་ནི་མི་ལྟུང་གསུམ་པའོ། །
འདི་དག་ཉིད་ནི་དགེ་བའི་རྟུལ་ཞུགས་གསུམ་ཉིད་དོ། །
ཞེས་སོར་བསམ་གཉིས། སྲོག་འཛིན་གཉིས། དྲན་ཏིང་གཉིས་རྣམས་ལ་ཐོག་མཐའ་བར་གསུམ་དུ་དགེ་བར་གསུངས་པའི་རྡོ་རྗེ་གསུམ་མོ། །རྡོ་རྗེ་གསུམ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་རྣལ་འབྱོར་གསུམ་ལས་ཡན་ལག་དྲུག་ཏུ་ཇི་ལྟར་འགྱུར་བ་ནི། བདེ་མཆོག་རྩ་རྒྱུད་ལས།
སྔགས་བཟླས་པ་དང་བསམ་གཏན་དང༌། །
བདེ་བ་ཡིས་ཀྱང་འགྲུབ་པར་འགྱུར། །
ཞེས་ཀྱང་གི་དོན་ལ། ཕྱག་ན་རྡོ་རྗེས། དེ་ཕྱིར་བསམ་གཏན་གྱི་སྔོན་དུ་སོ་སོར་སྡུད་པ་རིག་པར་བྱའོ། །སྔགས་བཟླས་པའི་སྔོན་དུ་རིགས་པར་བྱའོ། །འདིར་སྔགས་པའི་སྒྲས་མ་ནིང་གི་བཟླས་པའམ། རྡོ་རྗེའི་བཟླས་པ་སྟེ་སྲོག་འཛིན་པར་བརྗོད་དོ། །བདེ་བའི་སྔོན་དུ་རྗེས་སུ་དྲན་པ་རིགས་པར་བྱ་སྟེ། འདིར་བདེ་བའི་སྒྲས་ཏིང་ངེ་འཛིན་བརྗོད་དོ། །དེ་ལྟར་ཡན་ལག་དྲུག་པོ་འདི་རྣམས་ཀྱི་རྣལ་འབྱོར་པས་སངས་རྒྱས་ཉིད་འགྲུབ་པར་འགྱུར་རོ། །ཞེས་འབྱུང་བས། བསམ་གཏན་གྱི་སོར་སྡུད། སྔགས་བཟླས་སྲོག་རྩོལ་ཡིན་ལ། དེས་འཛིན་པ་དང༌། བདེ་བ་ཏིང་ངེ་འཛིན་ཡིན་ལ་དེས་རྗེས་དྲན་བསྟན་པ་ཡིན་ཏེ། འདུས་པར།
ཡན་ལག་དྲུག་གི་རྣལ་འབྱོར་གྱིས། །
བསྙེན་པ་བྱས་ན་མཆོག་འགྲུབ་སྟེ། །
གཞན་དུ་བསྒྲུབ་བྱའི་དངོས་གྲུབ་མཆོག །
འབྱུང་བར་འགྱུར་བ་མེད་པ་ཉིད། །
ཅེས་དང༌། བརྟག་གཉིས་སུ།
ཡན་ལག་དྲུག་སྒོམ་རྣལ་འབྱོར་པས། །
དགའ་བྲལ་མཐར་ཡང་དེ་བཞིན་ནོ། །
ཞེས་འབྱུང་ལ། དེ་ལྟའི་གྲངས་ངེས་ཀྱང་སྦྱང་བྱ་ཕུང་པོ་དྲུག །ཁམས་དྲུག །དབང་པོ་དྲུག །ཡུལ་དྲུག །ལས་དབང་དྲུག །བྱ་བ་དྲུག་རྣམས་ཀྱང་ཡེ་ཤེས་ནམ་མཁའ་རླུང་མེ་ཆུ་ས་དྲུག་ཏུ་འདུ་ཞིང༌། དེ་རྣམས་སྦྱོང་བྱེད་ཀྱི་རྣལ་འབྱོར་གྱི་སྦྱོར་བ་ནི་རྒྱལ་བ་རིགས་དྲུག་གི་རང་བཞིན་ཡིན་ཏེ། ཇི་སྐད་དུ། སོ་སོར་སྡུད་པ་རྒྱལ་བའི་དབང་པོར་འགྱུར་ཞིང་བསམ་གཏན་མི་བསྐྱོད་པ་ཉིད་དོ། །སྲོག་རྩོལ་དག་ཀྱང་ཕྱག་ན་རལ་གྲི་ཅན་ནོ་སླར་ཡང་རྣམ་བཅུ་འཛིན་པ་ཕྱག་ན་རིན་པོ་ཆེ། །གདོལ་པ་མོ་ལ་རྗེས་སུ་དྲན་པ་པདྨ་འཛིན་པར་འགྱུར་ཏེ་དཔལ་ལྡན་ཏིང་འཛིན་འཁོར་ལོ་ཅན། །ཞེས་འབྱུང་ལ། བསྐྱེད་རིམ་གྱི་བསྙེན་སྒྲུབ་ཡན་ལག་བཞི་ལ་རྡོ་རྗེ་བཞིའི་ཞལ་དུ་འཇོག་པ་ལྟར་རྫོགས་རིམ་གྱི་སྐབས་འདིར་ཡང་འཇོག་པ་ནི། ཡེ་ལེར།
དབུ་མར་སྲོག་ནི་ཉི་མ་དང་བཅས་རི་བོང་ཅན་གྱི་བགྲོད་པ་གཡས་དང་གཡོན་ལ་བཅིང༌། །
ཕྱག་རྒྱ་འགྲོགས་ལ་རབ་ཏུ་མཆོག་གི་བདེ་བ་ལ་གནས་རྡོ་རྗེ་ཡང་དག་སློང་བ་ཡང༌། །
པདྨར་རྡོ་རྗེ་སྒྲ་ཡི་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། །
ས་བོན་གཏོང་བ་མིན་པའི་བདེ་བ་འདི་ནི་འཇིགས་འཕྲོག་འདི་ནི་དཔལ་ལྡན་བླ་མའི་ཞལ། །
ཞེས་རྐང་པ་དང་པོས་སོར་བསམ་དང་སྲོག་འཛིན་ལ་སྐུ་དང་གསུང་གི་ཞལ། གཉིས་པས་རྗེས་དྲན་དང་ཏིང་ངེ་འཛིན་གྱིས་ཐུགས་དང་ཡེ་ཤེས་ཀྱི་ཞལ་དུ་འཇོག་ལ། དེ་ལྟའི་ཞལ་དེ་བསྙེན་ཅིང་བསྒྲུབ་པའི་ཚུལ་ལ། ཇི་སྐད་དུ། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་གྱི་ཁྲོ་བོའི་ལྟ་བའོ། །བགེགས་མཐར་བྱེད་པའི་ལྟ་བ་བདུད་རྩིའི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག །ཤེས་རབ་ལ་སྤྲོས་ཟླ་བ་ཐིག་ལེ་རྡོ་རྗེ་ནོར་བུར་གནས་པའི་འགྱུར་མེད་གསུམ་ནི་སྒྲུབ་པ་ལ། །བདེ་བ་མ་ཉམས་གཅིག་པུ་ཞི་བའི་ལྷན་སྐྱེས་ཡེ་ཤེས་རྣལ་འབྱོར་འདི་ནི་སྒྲུབ་པ་ཆེན་པོ་ལ། །ཞེས་འབྱུང་བས་སྦྱང་བྱ་ལ་ཟླ་བ་དགུ་ནས་བྱིས་པའི་ལུས་རྫོགས་པ་དང༌། བཙས་མ་ཐག་པར་རླུང་ཕྱིར་འབྱུང་བས་ངག་རྫོགས་པ་དང༌། ལོ་བཅོ་ལྔའི་བར་སེམས་རྫོགས་པ་དང༌། བཅུ་དྲུག་པ་ན་ཁུ་བ་འཕོ་བས་བདེ་བ་རྫོགས་པ་སྟེ། དེ་སྦྱོང་བྱེད་སོར་བསམ་བསྙེན་པ། སྲོག་འཛིན་ཉེར་སྒྲུབ། རྗེས་དྲན་སྒྲུབ་པ། ཏིང་འཛིན་སྒྲུབ་ཆེན་དུ་གསུངས་ཤིང༌། དེ་དག་གི་ངེས་ཚིག་ཀྱང་རྡོ་རྗེ་འཆང་གི་གོ་འཕང་ལ་ཉེ་བར་བསྙེན་པ། དེར་འཇུག་པ་ཉིད་ཀྱི་ཉེ་བར་བསྒྲུབ་པ། དེ་ལས་ལྷག་པར་སྒྲུབ་པས་ན་སྒྲུབ་པ། ཤིན་ཏུ་ལྷག་པར་སྒྲུབ་པས་ན་སྒྲུབ་ཆེན་ཏེ། འདུས་པ་རྒྱུད་ཕྱི་མར།
བསྙེན་པའི་ཆོ་ག་དང་པོ་སྟེ། །
ཉེ་བར་སྒྲུབ་པ་གཉིས་པ་ཡིན། །
སྒྲུབ་པ་ངེས་པར་གསུམ་པ་སྟེ། །
སྒྲུབ་པ་ཆེན་པོ་བཞི་པའོ། །
ཐུན་མོང་མཆོག་གི་དབྱེ་བ་ཡིས། །
བསྙེན་པ་རྣམ་པ་གཉིས་སུ་འགྱུར། །
རྡོ་རྗེ་བཞི་ཡི་ཐུན་མོང་བ། །
ཡན་ལག་དྲུག་པོ་རྣམས་ཀྱི་མཆོག །
དང་པོ་སྟོང་ཉིད་བྱང་ཆུབ་སྟེ། །
གཉིས་པ་ས་བོན་བསྡུ་བ་ཡིན། །
གསུམ་པ་གཟུགས་བརྙན་རྫོགས་པ་སྟེ། །
བཞི་པ་ཡི་གེ་དགོད་པའོ། །
ཞེས་འབྱུང་ལ། དེའང་སྦྱོར་བ་ཡན་ལག་དྲུག་རེ་རེ་ཞིང་བྱང་ཆུབ་བཞིའི་བདག་ཉིད་ཀྱི་བསྙེན་སྒྲུབ་ཡན་ལག་བཞི་དང་སྦྱར་ན། དང་པོར་བསྐྱེད་རིམ་དུ་དཀྱིལ་འཁོར་རྒྱལ་མཆོག་དང་ཆོས་མཚུངས་པར་སོར་བསམ་ལ་སྦྱོར་ན་རགས་ཕྲ་གཉིས་ལས་དང་པོ་སོར་སྡུད་ཀྱི་ཐོག་མར་མུན་པ་ལ་ཅི་ཡང་མི་སེམས་ཤིང་རྣམ་པར་མི་རྟོག་པར་བཞག་པ་ནི་སྟོང་ཉིད་བྱང་ཆུབ་དུ་སོགས་ཀྱི་རྟགས་བཅུ་ཤར་ན་ས་བོན་བསྡུ་བ། ཐིག་ལེ་རྣམ་པ་ཐམས་ཅད་པའི་གཟུགས་མཐོང་བ་གཟུགས་རྫོགས་པ། བསམ་གཏན་གྱི་ཡོན་ཏན་མངོན་ཤེས་ལྔ་འཆར་བ་ཡི་གེ་དགོད་པའོ། །གཉིས་པ་ཕྲ་བ་ནི། སྟོང་ཉིད་བྱང་ཆུབ་ནི་སྔ་མ་དང་འདྲ་ལ། དུ་སོགས་ཀྱི་རྟགས་བཅུ་ནི་ས་བོན་བསྡུ་བའི་ཁོངས་སུ་གཏོགས་པ་སྟེ། ཐིག་ལེ་ལ་བུམ་སྣམ་སོགས་རྟེན་གྱི་དཀྱིལ་འཁོར་དང༌། དེ་ལ་འགྲོ་བའི་རིས་འཆར་བ་བརྟེན་པར་གཏོགས་པའི་དཀྱིལ་འཁོར་གྱི་ས་བོན་འདུ་བ་ཉིད་ཀྱི་ཕྱིར་རོ། །སོར་སྡུད་དུ་དབང་ཡུལ་གྱི་འབྲེལ་བ་རགས་པ་ཆད། བསམ་གཏན་དུ་ཡིད་ཆོས་ཀྱི་འབྲེལ་པ་བཅད་དེ་གོམས་པས་སྟོང་གཟུགས་རྣམས་རྒྱ་ཆེ་ཞིང་གསལ་བརྟན་དུ་སོང་བའི་ཉིན་བརྟགས་རྣམས་ཉི་མ་ལས་བྱང་ཆུབ་པ། མཚན་རྟགས་རྣམས་ཟླ་བ་ལས་བྱང་ཆུབ་པ། སྐབས་དེའི་མི་རྟོག་པ་ས་བོན་ལས་བྱང་ཆུབ་པ། དེ་ཡེ་ཤེས་ལྔའི་ངོ་བོར་གནས་པ་ཕྱག་མཚན་ལས་བྱང་ཆུབ་པ། དེ་ལས་རྟགས་རྣམས་ས་ཆུ་ལ་ཐིམ་པ་སོགས་ཀྱི་རིམ་པས་གཅིག་ཏུ་འདྲེས་པ་ནི་འདྲེས་པ་ལས་བྱང་ཆུབ་པ། ཐིག་ལེའི་དབུས་སུ་རྣམ་པ་ཐམས་ཅད་པའི་སྐུ་མཐོང་བ་ཐམས་ཅད་ཀྱང་གཡོ་མེད་བདེ་བའི་ངོ་བོར་རོ་མཉམ་པ་ནི་གཟུགས་རྫོགས་པའོ། །མངོན་ཤེས་ཐོབ་ནས་གཞན་དོན་བྱེད་པ་ནི་བསྐྱེད་རིམ་དུ་སེམས་ཅན་ཐམས་ཅད་ཞལ་དུ་བཅུག་ནས་སྙིང་རྗེའི་དབང་བསྐུར་བ་དང་ཆ་འདྲ་བ་ཉིད་ཀྱིས་ཡི་གེ་དགོད་པའོ། །
གཉིས་པ་སྲོག་འཛིན་ཉེར་སྒྲུབ་ལ་བསྐྱེད་རིམ་དུ་ལས་རྒྱལ་མཆོག་དང་ཆོས་མཚུངས་པར་སྲོག་རྩོལ་དུ་སྦྱར་ན་རྡོ་རྗེ་གསུམ་གྱི་བཟླས་པས་གཏུམ་མོའི་མེས་སྦྱངས་པའི་སྟོང་པ་ཉིད་ལས་བྱང་ཆུབ་པ། འཛིན་པར་ལྟེ་བར་སྲོག་ཐུར་གཉིས་གཏུམ་མོ་འབར་བའི་མཐུས་གོང་བུར་བྱས་པའི་རྟེན་གྱི་དབང་གིས་འཛིན་པ་དང༌། རྟེན་གྱི་བྱེད་པ་བཅིངས་པ་ལས་བརྟེན་པ་རླུང་སེམས་རོ་གཅིག་པ་ནི་འཛིན་པ་དངོས་ཏེ་ས་བོན་བསྡུ་བའོ། །གང་བསྐྱེད་རིམ་དུ་ལྷ་མོ་ལྔའི་གླུས་བསྐུལ་བ་དང་མཚུངས་པར་འདིར་ཁམས་ལྔའི་རླུང་ལྔས་ལྟེ་བ་སོགས་འཁོར་ལོ་ལྔའི་ལྟེ་བར་བསྐུལ་བ་དེ་བསྐུལ་བ་ལྔ་དང་དེ་ལས་གཏུམ་མོ་གཙུག་ཏོར་གྱི་བར་དུ་དབྱུག་པའི་གཟུགས་ཀྱིས་ལངས་ཏེ་ལྷ་སྤྲོ་བ་ནི་བཞེངས་པ་ཉིད་ཀྱིས་གཟུགས་ཡོངས་སུ་རྫོགས་པའོ། །འཛིན་པ་ལ་རང་ལུས་ཐབས་ལྡན་དང་གཞན་ལུས་ཐབས་ལྡན་གཉིས་གསུངས་པ་ལས་འདི་ནི་སྔ་མའི་དབང་དུ་བྱས་པ་ཡིན་ལ། ཕྱི་མའི་དབང་དུ་བྱས་ན་ལས་རྒྱ་ལ་བརྟེན་ཏེ་གསང་གནས་སུ་འཛིན་པ་གྲུབ་པ་ན། ནང་ཡེ་ཤེས་སེམས་དཔའ་སྤྱི་བོའི་དཀར་ཆ་དང་ལྟེ་འོག་གི་དམར་ཆ་རྩ་གསུམ་དང་བཅས་པ་དམ་ཚིག་སེམས་དཔའ་ཡིན་པས་དེ་ལ་དགུག་སོགས་བྱ་བ་ནི། དཔྲལ། མགྲིན། སྙིང་ལྟེ་གསང་བ་རྣམས་སུ་རླུང་མེ་ས་ཆུ་ནམ་མཁའི་ཁམས་ཀྱི་ཁྲོ་བོ་ཤིན་ཏུ་སྟོབས། རྨུགས་བྱེད། རེངས་བྱེད། ཁེངས་བྱེད། རྡོ་རྗེ་ཤུགས་རྣམས་ཀྱི་ངོ་བོ་ཉིད་ཀྱི་ཡེ་ཤེས་ཀྱི་རླུང་གིས་བསྐུལ་བས་འཁོར་ལོ་དེ་དེར་དགའ་བ་སོགས་བཞི་དང༌། གསང་བར་འཇིག་རྟེན་པའི་ལྷན་སྐྱེས་སྒྲིབ་བྲལ་དུ་དག་པ་རང་བཞིན་ལྷན་སྐྱེས་ཀྱི་ངོ་བོ་རྣམས་སུ་དགུག་སོགས་བྱ་བ་སྟེ་ཡི་གེ་དགོད་པའོ། །འདིར་གསང་བར་ནམ་མཁའི་ཁམས་རོ་མཉམ་དུ་བྱ་བ་གསལ་པོར་མི་འབྱུང་ཡང་རྡོ་རྗེ་ཤུགས་ཀྱི་བྱ་བ་ནི་ངེས་པར་དོན་གྱིས་ཐོབ་ལ། ཡན་ལག་བཞི་པོ་འདི་རང་ལའང་བསྙེན་སྒྲུབ་ཡན་ལག་བཞི་དང་སྦྱོར་ན་སྐུ་གསུང་ཐུགས་རྡོ་རྗེའི་བཟླས་པ་གསུམ་ནི་སོར་བསམ་སྲོག་འཛིན་གྱི་ཡན་ལག་དང་པོ་གསུམ་དང༌། འཛིན་པ་དེ་བཞིན་ཉིད་ཀྱི་བཟླས་པ་གཙོ་ཆེ་བའི་ཕྱིར་སྒྲུབ་པ་ཆེན་པོ་སྟེ། སྐབས་འདི་དག་གི་དགའ་བའང་རྗེས་དྲན་གྱི་ཉེ་རྒྱུའོ། །
གསུམ་པ་རྗེས་དྲན་སྒྲུབ་པའི་ཡན་ལག་ནི། བསྐྱེད་རིམ་དུ་ཞུ་བདེ་ལྷན་སྐྱེས་ཀྱི་རང་བཞིན་གྱི་ཐིག་ལེའི་རྣལ་འབྱོར་དང་ཆོས་མཚུངས་པར་རྗེས་དྲན་ལ་སྦྱོར་ན། འདིར་སྤྲོས་བཅས་ལས་ཀྱི་ཕྱག་རྒྱ། སྤྲོས་མེད་ཡེ་ཤེས་ཀྱི་ཕྱག་རྒྱ། ཤིན་ཏུ་སྤྲོས་མེད་ཕྱག་རྒྱ་ཆེན་པོའི་ཕྱག་རྒྱ་གསུམ་གང་ལ་བསྟེན་ཀྱང་རུང༌། སྤྱོད་པའི་གནས་སྐབས་ཀྱི་ཚོགས་ཀྱི་འཁོར་ལོ་དང་རྗེས་སུ་འབྲེལ་བའི་ལམ་དུས་ཀྱི་དབང་གི་འཇུག་པ་དང་བསྟུན་ཏེ་མཉམ་པར་སྦྱར་བ་ལ་སྒྲིབ་པ་མེད་པའི་གཏུམ་མོ་འབར་བའི་སྟོབས་ཀྱིས་བྱང་ཆུབ་ཀྱི་སེམས་ཞུ་བ། འཁོར་ལོ་བཞིར་སྔ་མའི་མཚོན་དོན་རང་བཞིན་ལྷན་ཅིག་སྐྱེས་པའི་དགའ་བ་བཞིའི་ངོ་བོ་ལུགས་འབྱུང་དུ་འབབ་པ་ནོར་བུའི་རྩེར་སོན་པའི་ཚེ་ལྷན་ཅིག་སྐྱེས་པ་ཡང་དག་པར་རིག་པ་ཡིན་ནོ། །ལྷན་སྐྱེས་འདི་ནི་ལུགས་འབྱུང་ཡིན་པ་ཉིད་དང༌། ལུགས་ལྡོག་ཏུ་འཆིང་བ་ཡང་བྱེད་བཅིངས་ལ་ལྟོས་པའི་ཕྱིར། འཇིག་རྟེན་པ་ཡིན་ཡང་ལྷ་དང་མིའི་བདེ་བ་ལ་ནི་ཡང་དག་པར་འདས་པས་དོན་གྱི་ལྷན་སྐྱེས་སུའང་འཇོག་ལ། དེ་ལྟའི་དགའ་བ་བཞི་ལ་རང་སའི་བསྙེན་སྒྲུབ་ཡན་ལག་བཞིར་འཇོག་གོ །བཞི་པ་ཏིང་ངེ་འཛིན་སྒྲུབ་ཆེན་ནི། བསྐྱེད་རིམ་དུ་ཁམས་ལུགས་ལྡོག་བྱེད་བཅིངས་ཀྱིས་འཆིང་ཞིང་ལྷ་སྤྲོ་བ་ཡང་ཞལ་ཕྱག་གི་རྣམ་པར་སྤྲོ་བ་ཕྲ་མོའི་རྣལ་འབྱོར་དང་ཆོས་མཚུངས་པར་ཏིང་ངེ་འཛིན་ལ་སྦྱར་ན། འདིར་རང་བྱུང་དུ་ལུགས་ལས་ལྡོག་པ་ཉིད་ཀྱི་ལྷ་སྤྲོ་བ་ཡང་བརྟན་གཡོ་ཐམས་ཅད་པའི་ངོ་བོ་ཉིད་ཀྱི་རང་བཞིན་གྱི་ལྷ་སྤྲོ་བར་བྱེད་པ་སྟེ། དེ་ལྟའི་དགའ་བ་བཞི་ལ་རང་སའི་བསྙེན་སྒྲུབ་ཡན་ལག་བཞིར་འཇོག་ལ། འདི་ལྟའི་ལྷ་ཡང་གོང་དུ་རྒྱས་པར་བཤད་པ་ནི། དཔྲལ་བར་འཛིན་པ་རྫོགས་ནས་ལྷ་སྤྲོ་བ་དང༌། རྗེས་དྲན་སྒྱུ་ལུས་སུ་ལྡང་བའི་ལྷ་དང༌། ཏིང་ངེ་འཛིན་རང་བྱུང་གི་ལྷ་དང༌། འབྲས་བུས་མཐར་ཐུག་ཟུང་འཇུག་གི་ལྷ་ལ་སོགས་རྫོགས་རིམ་གྱི་ལྷའམ་སངས་རྒྱས་ཉིད་ལའང་ལམ་འབྲས་ཀྱི་ཁྱད་པར་གྱི་མཆོག་དམན་དུ་མར་ཡོད་དོ། །
དེ་ལྟར་སྦྱོར་བ་ཡན་ལག་དྲུག་གམ་བསྙེན་སྒྲུབ་ཡན་ལག་བཞི་པོ་དེ་ཐམས་ཅད་ཟུང་དུ་འཇུག་པའི་ཡན་ལག་གམ་རིམ་པ་གཅིག་ཏུ་ཡང་འདུས་ལ། ཤེས་རབ་དང་ཐབས་སྟོང་པ་ཉིད་དང་སྙིང་རྗེའི་སྒྱུ་མ་ལྟ་བུ་དང་མངོན་པར་བྱང་ཆུབ་པའི་དབྱེ་བས་ནི་རྣམ་པ་གཉིས་སུ་འགྱུར། འདི་ལྟར་སོར་སྡུད་སོགས་ཡན་ལག་དང་པོ་ལྔ་ནི། ཤེས་རབ་ཀྱི་རིམ་པ་དང༌། སྟོང་པ་ཉིད་ཀྱི་རྣལ་འབྱོར་དང༌། སྒྱུ་མ་ལྟ་བུའི་རིམ་པ་ཞེས་བྱ་ལ། ཏིང་ངེ་འཛིན་གྱི་ཡན་ལག་ནི་ཐབས་ཀྱི་རིམ་པ་དང༌། སྙིང་རྗེའི་རྣལ་འབྱོར་དང༌། མངོན་པར་བྱང་ཆུབ་པའི་རིམ་པའོ། །དེ་ཉིད་འདུས་པའི་རིམ་པ་ལྔ་དང་སྦྱར་ན་ཡན་ལག་དང་པོ་གསུམ་ནི་ལུས་དབེན་རྡོར་བཟླས་དང་བཅས་པའི་བར་ཡིན་ལ། འཛིན་པ་ནི་སེམས་རྣམ་པར་དབེན་པའི་རིམ་པ་ཡིན་ཅིང༌། རྗེས་དྲན་ནི་ཀུན་རྫོབ་བདེན་པའི་རིམ་པ་དང༌། ཏིང་ངེ་འཛིན་ནི་དོན་དམ་པའི་རིམ་པ་དང༌། ཏིང་ངེ་འཛིན་གྱི་འབྲས་བུས་ཡེ་ཤེས་ཀྱི་སྐུ་ནི་ཟུང་དུ་འཇུག་པའི་རིམ་པ་ཡིན་ལ། དེའང་རྡོར་བཟླས་ཀྱི་སོར་བསམ་བསྡུ་བ་དང༌། སྒྱུ་ལུས་ཀྱི་འཛིན་པ་རྗེས་དྲན་སོགས་སྤྱི་ཁྱབ་ཏུ་བསྡུ་བ་དང༌། ཏིང་ངེ་འཛིན་བཞི་པ་སྟེ་ཕྱག་རྒྱའི་ལམ་གྱི་འོད་གསལ་བ་བསྡུས་པར་ཏེ། དུས་འཁོར་རྒྱུད་ཕྱི་མར།
མདོར་བྱས་རྫུན་གྱི་རིམ་པས་འགྱུར་ལ་ཡུལ་དང་ཡུལ་ཅན་སྒྲུབ་བྱེད་རྡོ་རྗེ་བཟླས་པ་ཡིན། །
རང་བྱིན་བརླབས་པས་སྲོག་རྩོལ་རི་བོང་ཅན་དུ་བཞི་པ་འདིར་ནི་མངོན་པར་བྱང་ཆུབ་འདོད། །
འདིར་ནི་ལྔ་པ་ཟུང་འཇུག་རིམ་པ་མཆོག་ཏུ་གྱུར་པ་དཔལ་ལྡན་གསང་བ་འདུས་པར་ཡང༌། །
བདུད་རྣམས་ཡང་དག་གཟུང་ཕྱིར་སྲིད་པ་གསུམ་གྱི་བླ་མས་ལྷ་ཡི་བསྐྱེད་པའི་རིམ་པ་གསུངས། །
ཞེས་འབྱུང་བ་ལྟར་རོ། །འདི་ཉིད་བདེ་མཆོག་གི་རྫོགས་རིམ་སློབ་དཔོན་དྲིལ་བུ་ཞབས་ཀྱིས་མཛད་པའི་རིམ་ལྔ་དང་སྦྱར་ན། ས་བོན་དང་བཅས་པའི་བདག་བྱིན་གྱིས་རླབས་པའི་རིམ་པ་ནི་སོ་སོར་སྡུད་པ་དང་བསམ་གཏན་ནོ། །ས་བོན་མེད་པའི་བདག་བྱིན་གྱིས་རླབས་པའི་རིམ་པ་ནི་སྲོག་རྩོལ་དང༌། སྣ་ཚོགས་རྡོ་རྗེའི་རིམ་པ་ནི་འཛིན་པ་དང༌། ཛཱ་ལེནྡྷ་རའི་རིམ་པ་ནི་རྗེས་དྲན་དང༌། ནོར་བུ་འགེངས་པའི་རིམ་པ་ནི་ཏིང་ངེ་འཛིན་དང༌། བསམ་གྱིས་མི་ཁྱབ་པའི་རིམ་པ་ནི་ཡེ་ཤེས་ཀྱི་སྐུའོ། །དེ་ལྟར་འཆད་ན་ཁྱེད་ཅག་གི་དུས་ཀྱི་འཁོར་ལོའི་ལམ་གྱི་རྣལ་འབྱོར་མེད་ན་ཕུལ་དུ་དབྱུང་དུ་མེད་པའི་སངས་རྒྱས་མི་ཐོབ་པར་བཤད་པ་དང༌། འདིར་དེའི་རྣལ་འབྱོར་དང་ཕ་མའི་རྫོགས་རིམ་གྱི་རིམ་ལྔའི་རྣལ་འབྱོར་མཚུངས་པར་སྦྱར་བ་གཉིས་འགལ་ལོ་ཞེ་ན་སྐྱོན་མེད་དེ། གཉིས་མེད་ཀྱི་ཡན་ལག་དྲུག་གི་རྣལ་འབྱོར་དང༌། ཕ་མའི་རྒྱུད་ཀྱི་རིམ་པ་ལྔའི་རྣལ་འབྱོར་གཉིས་མཆོག་དམན་ཆེ་ཡང༌། དམན་པའི་ལམ་ཉིད་མཆོག་གི་ལམ་དང༌། རྗེས་སུ་མཐུན་པར་སྦྱོར་བའི་དབང་དུ་བྱས་ནས་བརྗོད་པར་བྱས་པའི་ཕྱིར་རོ། །ནཱ་རོ་ནི་གུའི་ཆོས་དྲུག་ཅེས་གྲགས་པ་འདི་ནི་རྗེ་བཙུན་ནཱ་རོ་པ་ཆེན་པོ་ཉིད་ཀྱི་རྒྱུད་སྡེ་མཐའ་དག་གི་རྫོགས་རིམ་གྱི་ལུས་ཡོངས་སུ་རྫོགས་པ་ཕྱོགས་གཅིག་ཏུ་སྒྲིལ་བ་གཉུག་མའི་རླུང་སེམས་དབྱེར་མེད་ཀྱི་གནས་ལུགས་གློ་བུར་དྲི་མའི་རླུང་སེམས་དབྱེར་མེད་ཆུ་དང་འོ་མ་ལྟར་ཕྱེ་ནས་གཉུག་མ་རླུང་སེམས་དབྱེར་མེད་པའི་སྐུ་གསུམ་སྐུ་བཞི་འདུ་འབྲལ་མེད་པར་ངོ་སྤྲོད་པར་མཛད་པ་ཡིན་ལ། སྤྲོད་ཚུལ་འདི་ནི། རྗེ་ནཱ་རོ་པའི་རིམ་ལྔ་བསྡུས་པ་གསལ་བར།
གཏུམ་མོའི་རྣལ་འབྱོར་རླུང་གིས་ཏེ། །
བདེན་ཞེན་སེམས་ལ་དམིགས་པས་སོ། །
རྨི་ལམ་སྒྱུ་མ་གཅིག་ཏུ་སྦྱང༌། །
བར་དོ་རྣམ་གསུམ་བསྲེ་བ་ཉིད། །
ཉོན་མོངས་ཡེ་ཤེས་ལམ་དུ་འགྱུར། །
ལམ་མྱུར་གཅོད་པ་འཕོ་བ་སྟེ། །
གྲོང་དུ་འཇུག་པ་ཡན་ལག་གོ །
འོད་གསལ་གནས་ཐོབ་མངོན་སངས་རྒྱས། །
ཞེས་ཆོས་དྲུག་དང་རིམ་ལྔ་གུང་མཐུན་དུ་སྦྱོར་བ་དང༌། ཡང་དེར།
བསྙེན་པ་ཉེར་སྒྲུབ་སྒྲུབ་པ་ཆེ། །
སྒྲུབ་པའི་ངོ་བོས་ཁྱད་པར་དུ། །
སོ་སོར་སྡུད་དང་བསམ་གཏན་དང༌། །
སྲོག་རྩོལ་དེ་བཞིན་འཛིན་པ་དང༌། །
རྗེས་སུ་དྲན་དང་ཏིང་ངེ་འཛིན། །
ཡན་ལག་དྲུག་ལྡན་ཁྱད་པར་རོ། །
ཞེས་ཆོས་དྲུག་དང་སྦྱོར་དྲུག་གུང་མཐུན་དུ་སྦྱོར་བ་སྟེ། དེ་ཡང་རིམ་ལྔ་དང་སྦྱོར་ཚུལ་ནི། དབེན་པ་གསུམ་གྱིས་གཏུམ་མོའི་རྣལ་འབྱོར་དང༌། གཏུམ་མོའི་བྱེད་པས་མ་དག་རྣམ་སྨིན་གྱི་ལུས་སྦྱངས་ནས་དག་པའི་སྒྱུ་ལུས་དང་རྨི་ལམ་དང་བར་དོ་གསུམ་ཕན་ཚུན་དུ་སྦྱངས་ཏེ་སྒྱུ་མ་སུམ་རྒྱུད་ཀྱི་མན་ངག་ཅེས་དཔལ་ནཱ་རོ་པ་ཉིད་ཀྱི་བསྲེ་བ་སྐོར་གསུམ་དུ་གྲགས་པ་དང༌། འཕོ་བ་དང་གྲོང་འཇུག་ཀྱང་སྐྱེ་ཤི་བར་དོ་གསུམ་གྱི་བསུ་སྐྱེལ་གྱི་ཁོངས་སུ་བསྡུ་ལ། འོད་གསལ་ནི་ལམ་གྱི་འོད་གསལ་དང་འབྲས་བུའི་འོད་གསལ་ཏེ། ལམ་གྱི་འོད་གསལ་རྣམས་ནི་གཏུམ་མོ་ཉིད་ཀྱི་བྱེད་པ་ཡོངས་སུ་རྫོགས་པ་དང༌། རྟེན་སྒྱུ་ལུས་སུ་རྡོ་རྗེའི་བརྟེན་པ་སེམས་འོད་གསལ་ཐུགས་རྡོ་རྗེར་གནས་ལ། འབྲས་བུའི་འོད་གསལ་ནི་མངོན་པར་རྫོགས་པར་སངས་རྒྱས་པ་ཉིད་དང༌། སྦྱོར་དྲུག་ལ་སྦྱོར་ཚུལ་ནི་གཏུམ་མོ་ཉིད་ཀྱི་འགྲོས་ལ་སྦྱར་བས་ལམ་གྱི་ལུས་ཡོངས་སུ་རྫོགས་པ་སྟེ། རྩ་སྦྱང་བས་སོར་བསམ། རླུང་སྦྱང་བས་སྲོག་འཛིན། ཐིག་ལེ་སྦྱང་བ་ལ་རྟེན་གྱི་ཐིག་ལེ་སྦྱང་བ་དང་བརྟེན་པའི་ཐིག་ལེ་སྦྱང་བ་གཉིས་ལས། དང་པོ་ལ་རྗེས་དྲན་དང༌། ཕྱི་མ་ལ་ཏིང་འཛིན་ནོ། །སྦྱོར་ཚུལ་གཞན་ཡང་སོར་སྡུད་དང་ཏིང་འཛིན་འོད་གསལ་གྱི་འབྲས་བུ་དང༌། སྲོག་རྩོལ་དང་འཛིན་པ་གཏུམ་མོའི་རྒྱུ་འབྲས་དང༌། བསམ་གཏན་དང་རྗེས་དྲན་སྒྱུ་ལུས་དང་རྨི་ལམ་བར་དོའི་རྒྱུ་འབྲས་སུ་མཛད་ནས། སྦྱོར་བ་དྲུག་པོའི་ཆོས་ལྔ་དེའི་མཚམས་སྦྱོར་ནི་འཕོ་བ་དང་གྲོང་འཇུག་གི་བྱེད་པ་ཉིད་ཀྱིས་བཤད་མ་ཐག་པའི་ཁྲིད་སྲོལ་འདི་ཉིད་ཀྱི་རྫོགས་རིམ་ཁྱད་འཕགས་སྐུ་བཞི་ངོ་སྤྲོད་ཀྱི་ལུས་ཀྱང་ཡོངས་སུ་རྫོགས་པ་ཡིན་ལ་སྦྱོར་བ་ཡན་ལག་དྲུག་གི་ཁྲིད་སྲོལ་ལའང༌། རྗེ་ནཱ་རོ་པས་དཔྱད་ལོ་ཙ་བ་ལ་རིན་ཆེན་སྒྲོམ་གྱི་ལྡེ་མིག་ཅེས་པར། ཇོ་བོ་ནཱ་རོ་པའི་བརྟག་གཉིས་འགྲེལ་པར།
ལས་དང་ཡེ་ཤེས་ཕྱག་རྒྱ་ཆེ། །
དམ་ཚིག་ཅེས་བྱ་འོད་གསལ་ཉིད། །
རྒྱུ་དང་སྒོམ་པ་ཐོབ་བྱ་དང༌། །
དེ་བཞིན་བཞི་དོན་ལྷུན་གྱིས་གྲུབ། །
ཅེས་པའི་དགོངས་པ་ཐོག་མར་སྲོག་རྩོལ་ཉིད་ཁྲིད་པར་མཛད་པའང་སྣང་སྟེ། ལས་ཡེའི་ཕྱག་རྒྱ་གོམས་པས་རླུང་གི་བྱེད་བཅིངས་སྔོན་དུ་འགྲོ་བས་རླུང་དབུ་མར་ཚུད་དེ་འཛིན་པ་ཐོབ་ནས་ཐིག་ལེ་དང་ཡིད་དག་པར་བྱས་པས་ལུས་རང་དག་ཏུ་འགྲོ་བ་ཉིད་ཀྱི་སོར་བསམ་གྱི་ཕྱག་རྒྱ་ཆེན་མོ་ཕྱག་རྒྱ་གོམས་པས་འབྲས་བུས་དམ་ཚིག་གི་ཕྱག་རྒྱ་འོད་གསལ་ལམ་ཏིང་ངེ་འཛིན་དབང་བཞི་པ་ཐོབ་སྟེ། སོར་སྡུད་དུ་བསྒྲུབས་པའི་སྟོང་གཟུགས་དེ་ཉིད་སྐུ་སྒྱུ་འཕྲུལ་དྲ་བ་གཟུགས་ཕྱག་རྒྱ་ཆེན་པོའི་སྐུའི་ཉེ་རྒྱུར་མཆོག་ཏུ་བསྔགས་པ་སོགས་ཀྱི་མན་ངག་གི་ཚུལ་ལུགས་འབྱུང་ལུགས་ལྡོག་ཅི་རིགས་པར་ཡོད་དོ། །དེས་ན་རྫོགས་པའི་རིམ་པ་འདི་ལ། ཇི་སྐད་དུ། སྔགས་ཀྱི་ཐེག་པ་འདི་ལ་ཡིད་ཆེས་པ་རྣམ་པ་གསུམ་བཅོམ་ལྡན་འདས་ཀྱིས་གསུངས་ཏེ། དང་པོར་རེ་ཤིག་རྒྱུད་ལ་ཡིད་ཆེས་པ་དང༌། དེ་ནས་བླ་མ་ལ་ཡིད་ཆེས་པ་དང༌། དེ་ནས་བདག་ཉིད་ལ་ཡིད་ཆེས་པ་སྟེ། ཡིད་ཆེས་པ་འདི་གསུམ་གྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཡོངས་སུ་དག་པར་འགྱུར་རོ། །རྣམ་པ་གཞན་དུ་ཡིད་ཆེས་པ་གསུམ་མེད་པར་ལམ་གང་བླ་མས་སློབ་མ་ལ་བསྟན་པ་ནི་ཡང་དག་པར་རྫོགས་པའི་སངས་རྒྱས་ཉིད་ཀྱི་འབྲས་བུ་སྟེར་བ་པོར་མི་འགྱུར་ཏེ། སློབ་མ་བླུན་པའི་དད་པ་ཉིད་ཀྱི་ཕྱིར་ཀུན་རྫོབ་ཀྱི་བདེན་པས་འཇིག་རྟེན་པའི་འབྲས་བུར་འགྱུར་རོ། །ཞེས་གསུངས་པས། ཡིད་ཆེས་པ་རྣམ་པ་གསུམ་གྱིས་ལམ་ལ་འཇུག་པར་བྱ་བ་ཡིན་པས། དང་པོ་ནི་ལུང་ཚད་མ་དང༌། གཉིས་པ་ནི་རྗེས་དཔག་ཚད་མ་སྟེ་གཉིས་ཀ་གཙོ་བོར་མཚན་ཉིད་ལ་སྒྲོ་འདོགས་གཅོད་པའི་དོན་ཅན་དང༌། ཕྱི་མ་ནི་མངོན་སུམ་ཚད་མ་སྟེ་གཙོ་བོར་མཚན་གཞི་ལ་སྒྲོ་འདོགས་གཅོད་པའི་དོན་ཅན་དུ་ཤེས་པར་བྱའོ། །
གཉིས་པ་(རྒྱས་པར་བཤད་པ)ལ་གསུམ། སྐུ་མི་ཟད་པ་རྒྱན་གྱི་འཁོར་ལོ་སྒྲུབ་པ་རྩའི་མཛད་ཕྲིན། གསུང་མི་ཟད་པ་རྒྱན་གྱི་འཁོར་ལོ་སྒྲུབ་པ་རླུང་གི་མཛད་ཕྲིན། ཐུགས་མི་ཟད་པ་རྒྱན་གྱི་འཁོར་ལོའི་ཐིག་ལེའི་མཛད་ཕྲིན་ནོ། །དང་པོ་༼སྐུ་མི་ཟད་པ་རྒྱན་གྱི་འཁོར་ལོ་སྒྲུབ་པ་རྩའི་མཛད་ཕྲིན༽ལ་གསུམ། རྣམ་མེད་དུ་སྒྲུབ་པ་དང༌། རྣམ་བཅས་སུ་སྒྲུབ་པ། སྒྲུབ་པ་གྲུབ་ནས་རྣལ་འབྱོར་དུ་བྱ་བའོ། །དང་པོ་༼རྣམ་མེད་དུ་སྒྲུབ་པ་༽ལ་གཉིས། ཡུལ་གྱི་གནས་རྩ་རོ་མའི་བྱེད་པ་བཅིངས་ནས་གཟུང་བའི་དྲི་མ་སེལ་ཆེད་མཚན་མོའི་རྟེན་འབྲེལ་གྱི་རྣལ་འབྱོར་དང༌། ཡུལ་ཅན་གྱི་གནད་རྩ་རྐྱང་མའི་བྱེད་པ་བཅིངས་ནས་འཛིན་པའི་དྲི་མ་སེལ་ཆེད་ཉིན་མོའི་རྟེན་འབྲེལ་གྱི་རྣལ་འབྱོར་རོ། །དང་པོ་༼ཡུལ་གྱི་གནས་རྩ་རོ་མའི་བྱེ ད་པ་བཅིངས་ནས་གཟུང་བའི་དྲི ་མ་སེལ་ཆེད་མཚན་མོའི་རྟེན་འབྲེ ལ་གྱི་རྣལ་འབྱོར་༽ནི།
འགྲེལ་ཆེན་ལས།
ཆུ་གཏེར་རྡོ་རྗེ་རྣམས་དང་ཞེས་པ་ནི་ལུས་ཀྱི་ལོངས་སྤྱོད་ལ་ལྟོས་པ་མེད་པ་དང༌། ངག་གི་ལོངས་སྤྱོད་ལ་ལྟོས་པ་མེད་པ་དང༌། སེམས་ཀྱི་ལོངས་སྤྱོད་ལ་ལྟོས་པ་མེད་པ་དང༌། འཕོ་བའི་བདེ་བ་ལ་ལྟོས་པ་མེད་པ་ནི་བསྙེན་པ་སྟེ། ལུས་དང་ངག་སེམས་ཚངས་པར་སྤྱོད་པའི་སྡོམ་པའོ་ཞེས་པའི་དོན་ཏོ། །འདིའི་ལྷ་མཆོག་སྟེར་བར་འགྱུར་ཏེ་སྲིད་པའི་ལོངས་སྤྱོད་ལ་ཞེན་པས་ནི་མིན་ནོ། །ཞེས་འབྱུང་ལ། དེའི་དོན་ནི་རང་གི་སྒོ་གསུམ་དང་ཕུང་དབང་འཛག་བདེའི་ལོངས་སྤྱོད་དྲུག་ལ་ཆགས་ཤིང་ཉེ་བར་སྤྱད་འདོད་ཀྱི་བྱ་བ་འདོར་བ་སྟེ། དེ་ཡང་སྐབས་འདིར་སྒོ་གསུམ་གྱི་ལོངས་སྤྱོད་ནི། མི་དགེ་བ་དང་ལུང་མ་བསྟན་ལྟ་ཞོག །ལུས་ངག་གི་དགེ་བའི་བྱ་བའང་ཕྱག་སྐོར་འདོན་བརྗོད་ཡིད་ཀྱི་དད་པ་དང་སྙིང་རྗེ་སོགས་ཀྱང་ཐུན་མཚམས་དང་ཁམས་གསོ་བའི་སྐབས་མ་གཏོགས་དོར་ལ། ཕུང་དབང་གི་ལོངས་སྤྱོད་ལ་ཆགས་པ་འདོར་ཚུལ་ནི། འགྲེལ་ཆེན་ལས། འདིར་ལས་དང་པོ་པས་སྒྲུབ་ཐབས་ཀྱི་ཆོ་གས་བསྙེན་པ་བྱ་སྟེ། བདུད་རྩི་ལྔ་ལ་སོགས་པས་བསྙེན་པ་ཞེས་པ་ལ། ཕྱི་རོལ་ཏུ་བདུད་རྩི་ལྔ་ནི་བཤང་པ་ལ་སོགས་པ་དང༌། སོགས་པའི་སྒྲས་གོ་ཀུ་ལ་སོགས་པ་སྟེ་ལྷ་མཉེས་པའི་དོན་དུ་དེ་དག་ཟོས་པས་བསྙེན་པའོ། །ནང་དུ་བདུད་རྩི་ལྔ་ཕུང་པོ་ལྔའོ། །སོགས་པའི་སྒྲས་དབང་པོ་ལྔ་སྒྲོན་མ་ལྔའོ། །
དེ་རྣམས་ལ་ལྟོས་པ་མེད་པ་ནི་བསྙེན་པ་སྟེ་ལུས་དང་རྫས་ལ་སྲེད་པ་ཡོངས་སུ་སྤངས་པའོ། །བསྙེན་པ་དེ་ཡིས་ལྷ་རྣམས་མཆོག་སྟེར་བར་འགྱུར་ཏེ་བཤང་བ་ལ་སོགས་ཟོས་པས་ནི་མ་ཡིན་ནོ། །ཞེས་འབྱུང་བས། དྲང་སྲོང་ཤ་ལྔ་བདུད་རྩི་ལྔ་བསྟེན་པ་དེའང་སྦྱང་རྟོགས་སྦར་བའི་ནུས་པས་བྱ་བ་དེ་དག་བྱས་པ་བསྟེན་པ་དང༌། ངེས་དོན་རིམ་པ་བཞིན་རྫས་དང་ལུས་ལ་སྲེད་པ་སྤང་བ་སྟེ། བཟའ་བཏུང་གོས་གསུམ་ལུས་འཚོ་ཞིང་བསམ་གཏན་གྱི་གྲོགས་ཙམ་གྱིས་མི་ཆོག་པར། བཟང་བ་དང་མང་བ་མ་རྙེད་པ་འཚོལ་བ་དང་རྙེད་པ་སོག་པར་འདོད་པ་སྟེ། ཕུང་པོའི་རྒྱུན་འཚོ་བར་འདོད་པའི་ཉོན་མོངས་པའི་ཉེར་ཆགས་སྤང་བའོ། །ལུས་ནི་དབང་པོ་ལྔ་དང་ཉེ་བར་འབྲེལ་བ་ཡིད་འོང་ལ་ཆགས་པ་དང༌། མི་འོང་བ་ལ་སྡང་བ་དང༌།བར་མ་ལ་རྨོངས་པ་སྐྱེས་ནས་འཁོར་རྩའི་སྲེད་པ་འདྲེན་པས་ཡིད་འོང་གི་ཉེར་སྤྱད་ལ་ཆགས་པ་སྤོང་བའོ། །ཁྱད་པར་ཁམས་འཕོ་བའི་འཛག་པ་ནི། མཆོག་མི་འགྱུར་གྱི་བདེ་བའི་ལོག་ཕྱོགས་འཁྲིག་ཚོར་གྱི་ལོངས་སྤྱོད་དེ། ཇི་སྐད་དུ།
འཕོས་པ་ལས་ནི་ཆགས་བྲལ་འགྱུར། །
ཆགས་བྲལ་ལས་ནི་སྡུག་བསྔལ་འབྱུང༌། །
ཞེས་འབྱུང་བ་ལྟ་བུའི་འཛག་བདེའི་ཉེར་སྤྱད་ལ་ཆགས་པ་སྤོང་བར་བྱས་ནས། སྒོམ་པའི་གནས་ནི་མུན་ཁང་ཤིན་ཏུ་གནག་པ་རྟ་རྔ་ཤོང་བའི་གསེང་ཙམ་ཡང་མེད་པར་སྒོམ་པར་བྱ་སྟེ། དེའང་འབྱོར་ལྡན་ཡིན་ན་ཁང་པ་ཐོག་གསུམ་གྱི་བར་ཁང་དུ་བྱ་བ་ལ། འོག་གི་ས་བརླན་དང་སྟེང་གི་ཆར་ཐིགས་མེད་ཅིང་ཡང་སྒོམ་པའི་དུས་མ་ཡིན་པར་ཁམསབསེང་བ་ན་གསལ་དཀར་ཕྱི་རུབ་ལ་ནང་ཡངས་པ་སྒོམ་དུས་དགག་སླ་ཞིང་ཁམས་བསེང་དུས་རླུང་ཕར་ཐལ་ཚུར་ཐལ་དུ་འགྲོ་བ་བསྒྲུབ་པར་བྱ་ཞིང་དེ་ལྟ་བུ་མུན་ཁང་རབ་ཡིན་ལ། མུན་ཁང་འབྲིང་གོས་སོགས་སྦུབ་ར་ལྟ་བུའི་མིག་འཆིང་བའི་མུན་ཆུང་བཅད་པ་ཡིན་ལ། ཐ་མ་ནི་མིག་བཙུམ་པ་ཉིད་ཀྱི་མིག་གི་པགས་པའི་ནང་གི་བར་སྟོངས་ཀྱི་བསེང་ཡོད་པའི་སྟོང་ཆ་དང་ལྡན་པ་ལ་མུན་ཁང་མཆོག་ཏུ་བསྔགས་པ་ཡིན་ཏེ། ཚུལ་འདི་ལ་བདག་གི་རྗེ་བཙུན་རས་པ་ཆེན་པོས། མི་བལྟ་ཞིང་མི་མཐོང་བའི་མུན་པ་ཆེན་པོ་མཚན་མོ་ཞེས་ཐ་སྙད་མཛད་ལ། རྒྱུ་མཚན་དེ་ཉིད་ཀྱི་ཕྱིར་འགྲེལ་ཆེན་ལས། ད་ནི་དོན་དམ་པའི་བདེན་པས་སངས་རྒྱས་ཀྱི་སྐུ་རྫོགས་པར་བརྗོད་པར་བྱ་སྟེ། འདིར་སྟོང་པ་ཉིད་བྱང་ཆུབ་ཅེས་པ་ནི་མུན་པ་ལ་ཅུང་ཟད་ཀྱང་བསམ་པར་མི་བྱའོ། །སྙིང་པོ་གསལ་བ་ལས།
མཚན་མོ་བསེང་མེད་ཁྱིམ་དུ་ནི། །
ཤིན་ཏུ་མཉམ་བཞག་སྒྲུབ་པ་པོས། །
བྱེད་པ་ལྔ་ལ་བཅིང་བ་གཉིས། །
བླ་མའི་ཞལ་ལས་ཤེས་པར་བྱ། །
ཞེས་འབྱུང་བས་འཁོར་བའི་ཡུལ་ལྔའི་གཟུང་འཛིན་གཉིས་འབྲེལ་པ་གཅོད་པའི་ཆེད་ཀྱི་ཡུལ་དབང་ཡིད་བྱེད་གསུམ་གྱི་འདུ་འཕྲོད་གཅོད་པ་ལ་མཆོག་ཏུ་མུན་ཁང་འདི་ཉིད་བསྔགས་པའོ། །བཟའ་བཏུང་ཡང་ཁམས་འཕེལ་ནས་ལུས་བརྟས་པར་བྱེད་པ་ལོངས་སྤྱོད་པར་བྱ་སྟེ། ཇི་སྐད་དུ།
དེ་ལ་ག་བུར་རྒྱུ་ཡི་ཕྱིར། །
ཤ་ནི་བཟའ་བ་ཉིད་དུ་བྱ། །
ཁྱད་པར་དུ་ཡང་ཆང་ཉིད་དོ། །
ཞེས་འབྱུང་ལ། དེ་ཡང་ཁམས་ཀྱི་ཟས་ཁམས་དང་མཐུན་པར་མང་ཉུང་རན་པར་བཟའ་བ་ནི། ཉན་སར། དེ་ལ་ཟས་རན་པ་ནི་ཧ་ཅང་ཉུང་བ་མ་ཡིན་པ་དང༌། ཧ་ཅང་མང་བ་མ་ཡིན་པ་དང༌། ཡོངས་སུ་མ་ཞུ་བ་མ་ཡིན་པ་དང༌། མི་འཕྲོད་པ་མ་ཡིན་པ་དང༌། ཀུན་ནས་ཉོན་མོངས་ཅན་མ་ཡིན་པ་གང་ཡིན་པའོ། །ཞེས་འབྱུང་ལ། དེ་ཡང་མང་དུ་ཟོས་ན་གཉིད་ལ་སོགས་པའི་ཉེས་པ་དུ་མ་བསྐྱེད་ལ། ཉུང་ན་བཀྲེས་པས་ཏིང་ངེ་འཛིན་ལ་སྦྱོར་མི་ནུས་ཏེ། ཉན་སར། ཟས་དེ་ལྟ་བུ་ཟ་ཞིང་ཚོད་རན་པར་ཟ་བ་སྟེ། དེས་དགེ་བའི་ཕྱོགས་ལ་བརྩོན་པ་དེ་ཟོས་མ་ཐག་པ་ཁོ་ནའི་ཚེའམ་དེ་ཉིད་ཀྱི་ཉིན་མོ་ལུས་མི་ལྕི་ཞིང་ལས་སུ་རུང་བ་དང༌། སྤོང་བ་བཟོད་པར་འགྱུར་ཏེ། དེས་ན་དེའི་སེམས་མྱུར་དུ་མཉམ་པར་འཇོག་པ་དང་ཚེགས་ཆུང་ངུས་དབུགས་རྔུབ་པ་དང༌། དབུགས་དབྱུང་བར་འགྱུར་བ་དང་གཉིད་དང་རྨུགས་པས་སེམས་ཀུན་ནས་དཀྲིས་པར་མི་འགྱུར་ཞིང༌། ཞེས་པ་དང༌། དེ་ལ་ཟས་ཧ་ཅང་ཉུང་བའི་ཟས་རན་པ་མ་ཡིན་པ་དེས་ནི་འཚེ་བར་བྱེད་ཅིང་བཀྲེས་པ་དང་ཉམ་ཆུང་བ་དང་ཡང་ལྡན་པར་འགྱུར་རོ། །ཞེས་སོ། །རེག་པའི་ཟས་ཡུལ་ཡིད་དུ་མི་འོང་བ་གཟུགས་མི་སྡུག་པ་དང་གཏམ་མི་སྙན་པ་སོགས་ཏིང་ངེ་འཛིན་ལ་གནོད་ཅིང་རྣམ་གཡེང་དུ་འགྱུར་བའང་སྤང་བར་བྱ་སྟེ། ཉན་སར། ཡུལ་ངན་པ་ཉིད་དུ་གནས་པ་ནི་ཡུལ་ཇི་ལྟ་བུར་གནས་ན་མིའམ་མི་མ་ཡིན་པ་གཞན་གྱིས་གནོད་པ་བྱེད་ཅིང༌། དེས་དེའི་སེམས་ཕྱི་རོལ་ཏུ་རྣམ་པར་གཡེང་བར་འགྱུར་ཏེ། ཞེས་སོ། །
དེ་བཞིན་དུ་གཡེང་བར་འགྱུར་བའི་གཏམ་སྣ་ཚོགས་ཀྱང་སྤང་དགོས་ཏེ། ཉན་སར། གཏམ་དོན་མེད་པས་དུས་ཡོལ་བར་བྱེད་ཅིང་དེ་ལ་དགའ་བ་དང༌། ཡང་དང་ཡང་དུ་ཚོགས་འདུ་མང་སྟེ་རྩོད་པ་དེ་དང་དེ་དག་ལ་ཡིད་རྣམ་པར་གཡེང་ཞིང་ཡིད་དབྱེན་སྤྱོ་བར་གྱུར་པ་དང༌། འདུ་འཛི་ལ་དགའ་སྟེ་ཁྱིམ་ན་གནས་པ་དང༌། རབ་ཏུ་བྱུང་བ་མ་ཕྲད་པ་རྣམས་མཐོང་བར་འདོད་ཅིང་ཕྲད་པ་རྣམས་དང་བྲལ་བར་མི་འདོད་པ་དང༌། སྤྲོས་པ་ལ་དགའ་སྟེ་སྤྲོས་པ་ལ་དགའ་ཞིང༌། བགྲོད་པར་བྱ་བ་ལ་དང་པོར་འགྲོ་བ་དང༌། རབ་ཏུ་དབེན་པ་ལ་རྩོད་པ་བཏང་བ་དང༌། དེ་ལྟ་བུ་དང་མཐུན་པའི་ཆོས་གང་ཡིན་པ་དེ་དག་ནི་རབ་ཏུ་དབེན་པའི་བར་ཆད་ཡིན་པར་ཤེས་པར་བྱ་སྟེ། ཞེས་སོ། །གཉིད་ཀྱི་ཟས་ནུབ་མོ་སྤྱོད་ལམ་བདེ་བས་གཉིད་དུ་གང་འགྲོ་ཚོད་ཟིན་པར་བྱས་ནས་ལུས་བརྟས་པས་སེམས་ལས་སུ་རུང་བར་འགྱུར་ཏེ། ཉན་སར། འདི་ལྟར་གཉིད་ཀྱིས་བརྟས་པར་བྱ་བའི་འབྱུང་བ་ཆེན་པོ་རྣམས་བརྟས་པར་བྱ་བའི་ཕྱིར་ཉལ་བར་བྱེད་དོ། །ལུས་དེ་བརྟས་ན་དགེ་བའི་ཕྱོགས་ཀྱི་སྦྱོར་བ་རྒྱུན་དུ་ཆུབ་པར་བྱ་བ་དང་རྟག་འགྲུས་སུ་བྱ་བ་ལ་ཤིན་ཏུ་ལས་སུ་རུང་ཞིང་ཤིན་ཏུ་ཡང་ཕན་པར་ཡང་འགྱུར་རོ། །ཞེས་སོ། །
དེ་ནས་སྟན་བདེ་བར་རྐང་པ་རྡོ་རྗེ་སྐྱིལ་ཀྲུང༌། ལག་པ་རྡོ་རྗེ་ཁུར་བརླ་དང་ལུས་ཀྱི་འབྲེལ་མཚམས་སུ་བཙུགས་པའི་གྲུ་མོ་བསྲང་བས་ལུས་ཀྱི་སྟོད་གཅུན་པའམ། རྐང་པ་དེ་ཉིད་ལས་ལག་པ་རྡོ་རྗེ་ཁུ་ཚུར་མཉམ་བཞག་གི་ཚུལ་དུ་སྐྱིལ་ཀྲུང་སྟེང་དུ་བཀན་ཏེ་བཙུགས་པའམ་རྐང་པ་དེ་ཉིད་ལས་ལག་པའི་འདབ་མ་བརླ་འོག་ཏུ་ཁ་སྤུབ་ཏུ་བཙུགས་ཏེ་སྟན་ལ་བཙུགས་པ་གྲུ་མོའི་ལུས་ཐད་ཀར་འཇུན་པ་གསུམ་གང་ཡང་རུང་བའམ། དེ་ཙམ་དུ་མ་ཆུན་ན་སེམས་དཔའི་སྐྱིལ་ཀྲུང་དང་ལག་པ་མཉམ་བཞག་རྡོར་སྐྱིལ་གྱི་སྟེང་དུ་འབོབ་གདན་གྱི་ཁར་ལྟེ་འོག་ཏུ་བཅར་སྒལ་ཚིགས་དྲང་པོར་བསྲང༌། དཔུང་པ་བརྒྱངས་ཏེ་གྱེན་དུ་གཏོད། བྲང་ཅུང་ཟད་དགྱེ་བར་བྱ། ཀོས་ཀོས་ཨོལ་མདུད་ནོན་ཙམ་དུ་དགུག །ལྕེ་རྐན་ལ་སྦྱར་ནས་སྣ་མིག་གྱེན་དུ་སྒྲེ་བར་ལུས་ཀྱི་གནད་དེ། རྡོ་རྗེ་ཕྲེང་བར།
སྒྲུབ་པོ་བདེ་བའི་སྟན་འདུག་ནས། །
མིག་གཉིས་སྣ་རྩེར་གཏད་བྱས་ནས། །
སྣ་ནི་ལྟེ་བའི་ཚད་དུ་བཞག །
ཕྲག་གོང་མཉམ་པ་ལྕེ་རྐན་སྦྱར། །
མཆུ་དང་སོ་ནི་བདེ་བར་བཞག །
དབུགས་ཀྱི་དབྱུང་རྔུབ་གློད་ནས་ནི། །
ཅུང་ཟད་ཅུང་ཟད་རྩོལ་བྱས་ནས། །
ཇི་ལྟ་བཞིན་དུ་དབྱུང་རྔུབ་ནི། །
སེམས་དཔའི་སྐྱིལ་ཀྲུང་ལེགས་གནས་པས། །
དེ་ལྟར་ཕྱག་རྒྱ་དང་ལྡན་པ། །
ཞེས་དང༌། གདན་བཞིར།
བདེ་བའི་སྟན་ལ་འདུག་ནས་ནི། །
སེམས་དཔའི་སྐྱིལ་ཀྲུང་བཅས་ནས་སུ། །
ལག་གཉིས་བསྲང་བའི་སྟེང་དུ་བཞག །
མིག་ནི་སྣ་རྩེར་གཏད་ནས་ཀྱང༌། །
དབུགས་ནི་ལྟེ་བའི་དྲུང་བར་རོ། །
ཐོང་ཀ་ཀུན་ཏུ་སྤང་བྱས་ཤིང༌། །
དཀྱིལ་འཁོར་ཚུལ་དུ་སྦྱར་བྱའོ། །
ཞེས་དང༌། རིམ་ལྔར།
སྐུ་ནི་དགྱེ་བ་མ་ཡིན་ཞིང༌། །
དགུར་བ་ཡང་ནི་མ་ཡིན་ནོ། །
ཞེས་འབྱུང་ངོ༌། །འགྲེལ་ཆེན་ལས། འདིར་ལག་པ་གཉིས་ཀས་རྡོ་རྗེ་ཁུ་ཚུར་བཅིངས་ནས་ཁུ་ཚུར་གྱི་མཐེ་བོང་བསྡམས་པ་དག་བརླ་གཡས་པ་དང་གཡོན་མའི་སྟེང་དུ་རྡོ་རྗེའི་གདན་ལ་གནས་པ་ནི་རྡོ་རྗེའི་ཕྱག་རྒྱར་འགྱུར་རོ། །ཞེས་པ་ནི། རྡོ་རྗེའི་ཕྱག་རྒྱ་ནི་རྡོ་རྗེ་སེམས་དཔའི་རིགས་དྲུག་པ་ཡིན་ལ། རྫོགས་རིམ་གྱི་རྣལ་འབྱོར་གྱི་ལུས་ཡོངས་རྫོགས་ནི་ཡེ་ཤེས་དག་བྱེད་ཡིན་པའི་ཕྱིར་དང༌། བསྒོམ་བྱ་སྟོང་ཉིད་ཡིན་པས་དེ་དག་ཕན་ཚུན་ཡེ་ཤེས་དང་ཤེས་རབ་ཐབས་སུ་འགྱུར་བའི་དོན་གྱིས་སོ། །མིག་གི་ལྟ་སྟངས་ནི། དབང་མདོར་བསྟན་དུ།
བཀབ་དང་མ་བཀབ་མིག་དག་གིས། །ཞེས་པའམ།
མིག་གཉིས་མ་ཕྱེ་མ་བཙུམ་པ། །
ཞེས་དང༌། རིམ་ལྔར།
སྤྱན་བཟང་བཙུམ་པ་མ་ཡིན་ཞིང༌། །
སྤྱན་ཕྱེ་བ་ཡང་མ་ཡིན་ལ། །
ཞེས་དང༌། གྲུབ་ཆེན་ས་ར་ཧས།
མང་པོ་སྨྲས་པས་ཅི་ཞིག་བྱ། །
ཆོས་ཀྱི་ཚད་ནི་འདི་ཡིས་ཆོག །
མིག་ཕྱེད་གྱེན་དུ་བལྟ་བ་ན། །
མཐོང་བ་བརྟན་པ་ཉིད་ཀྱིས་ཤེས། །
ཞེས་འབྱུང་ལ། དེའང་དུས་འཁོར་འགྲེལ་ཆེན་ལས། ད་ནི་སྟོང་པ་ཉིད་ཀྱི་གཟུགས་སྒྲུབ་པའི་སླད་དུ་ལྟ་སྟངས་གསུངས་པས། བསྙེན་པ་ཞེས་པ་ལ་སོགས་པ་སྟེ་འདིར་བསྙེན་པ་ཞེས་པ་ནི་དང་པོ་དུ་བ་ལ་སོགས་པའི་མཚན་མ་སྒོམ་པའོ། །བསྙེན་པ་དེ་ལ་དང་པོའི་རྣལ་འབྱོར་ནི་སེམས་ཀྱི་དུ་བ་ལ་སོགས་པའི་མཚན་མ་འཛིན་པའོ། །དེ་ཡང་དུ་བ་ལ་སོགས་པ་དང་ལྷན་ཅིག་རྐྱེན་དུ་འགྱུར་བ་རྣམ་པ་བཅུ་སྟེ། དེས་ན་དེ་ཡང་རྣམ་པ་བཅུའོ། །འཁོར་ལོ་ཅན་གྱི་ཞེས་པ་གཙུག་ཏོར་ཅན་གྱི་ཁྲོ་བོའི་ལྟ་བས་ཞེས་པ་མིག་མི་འཛུམས་པར་སྟེང་དུ་བལྟ་བས་མཚན་མར་འགྱུར་ཏེ། ཞེས་འབྱུང་བས་ནི་ཐོག་མར་དཀྱིལ་འཁོར་ལྔའི་རླུང་དང་རང་གི་ཕྱིའི་སོར་ཚད་སོར་བཅུ་གཉིས་ནས་བཅུ་དྲུག་གི་བར་གྱི་སོར་ཚད་ཇི་ཙམ་འགྲོ་བའི་དུས་ཀྱི་ནམ་མཁའི་ཐད་དུ་ཡང་ལྟ་སྟངས་གཏོད་པ་ཡིན་ལ། ཁྱད་པར་སོར་བཅུ་དྲུག་པའི་ཚེ་སོར་བཅུ་དྲུག་ཏུ་རྒྱུ་བའི་ཚེ་སྐྲ་མཚམས་ཀྱི་ཐད་ཀྱི་ནམ་མཁར་ཡིད་ཀྱི་འཕངས་གཏོད་དེ་རླུང་ཡིད་རྟགས་གསུམ་རོ་གཅིག་པས་གཟུགས་ཀྱི་ཆ་གང་གིའང་རྣམ་པ་མེད་པ་ཉིད་དམིགས་པར་བྱ་བ་དང་བྲལ་བའི་ལྟ་སྟངས་ཏེ་མིག་ཐད་ཀར་བྱས་ན་ཆོས་ཀྱི་སྐྱེ་མཆེད་པའི་གཟུགས་སྐྱ་བསེང་བསེང་པོ་དག་ཡུལ་དུ་འགྱུར་གྱི་དོགས་པའི་ཕྱིར་ཏེ། སྟེང་ཁྲོ་བོ་རྡོ་རྗེ་གཙུག་ཏོར་གང་དུ་ཡོད་པའི་ཕྱོགས་ལ་བལྟས་ན། གཙུག་ཏོར་གྱི་ས་ཡུལ་མིག་གི་བསྐལ་དོན་དུ་སོང་བས་མིག་ཡུལ་གྱི་ཁ་དོག་དང་དབྱིབས་ཀྱི་གཟུགས་སྟོང་ཐ་མལ་ལས་སྣང་གི་གཟུགས་ཀྱི་གཟུང་ཆ་གང་ཡང་དམིགས་པར་མི་འགྱུར་བ་ཉིད་ཀྱི་ཕྱིར།
དེས་ན་མཚན་མོའི་རྣལ་འབྱོར་ཞེས་པ་སྣང་བ་མེད་པའི་བླ་གབ་དང་བཅས་པར་མིག་དབང་གཙུག་ཏོར་དུ་བཟློག་པ་བས། མུན་པའི་གཟུགས་ཀྱི་གཟུང་ཆ་འགོག་པ་ཡིན་ལ། དེ་ཉིད་ཀྱི་ཕྱིར་མུན་ནང་དུ་མིག་གཏད་པའི་མུན་པའི་ཆ་ཤས་ཀྱི་ཁ་དོག་དང་དབྱིབས་ཀྱི་ཆ་མཐོང་བ་ནི་མཚན་མོའི་རྣལ་འབྱོར་གྱི་རྟགས་སྣང་ཡང་དག་པ་མ་ཡིན་ཀྱང༌། དེང་སང་ཁ་བ་ཅན་གྱི་ཁྲོད་འདིར་གསང་སྔགས་སྔ་འགྱུར་གྱི་རྫོགས་པ་ཆེན་པོའི་འོད་གསལ་དང༌། ཞི་བྱེད་སྒྲོན་མ་དྲུག་སྐོར་གྱི་འོད་གསལ་དང༌། ཕྱིས་ཀྱི་གསར་མ་བའི་ཇོ་ནང་ལ་སོགས་ཀྱི་སྦྱོར་དྲུག་གི་སྟོང་གཟུགས་ལས་སྣང་དང་མ་འདྲེས་པའི་འོད་གསལ་ལས་ཀྱི་སྣང་བ་ཡང་དག་པར་འཆད་པ་ནི་ཆེས་ནོར་བ་ཡིན་ཏེ། མུན་པ་ལ་མིག་གཏད་པའི་ལྟ་སྟངས་ཀྱི་ཡུལ་གྱི་གཟུགས་སྣང་ནི་བ་ལང་དང་རྟ་ཁྱི་སོགས་ལའང་འབྱུང་ལ། དེ་ཙམ་ལ་ནི་རྒྱུད་ཀྱི་སྦས་དོན་རྟེན་འབྲེལ་བྱེད་བཅིངས་བླ་མའི་ཞལ་ལས་ཀྱང་རགས་པ་མ་ཡིན་པའི་ཕྱིར། དེ་ལྟ་ཡིན་ན་ལྟ་སྟངས་དང་ལུས་གནད་འདི་དག་ལ་གསང་སྔགས་ཟབ་མོར་གྱུར་པ་སྐལ་བ་དང་མི་ལྡན་པའི་སྤྱོད་ཡུལ་དུ་མི་འབབ་པ་དང༌། ལྡན་པའི་སྤྱོད་ཡུལ་དུ་འབབ་པའི་བསྟོད་བསྔགས་བརྗོད་པ་ཐམས་ཅད་ཀྱང་ངག་ཀྱལ་དུ་འགྲོ་བ་ལས་གཞན་དགོས་པ་མེད་པའི་ཕྱིར་རོ། །ཉིན་མོའི་རྣལ་འབྱོར་ཞེས་པ། སྣང་བ་དང་བཅས་པའི་བླ་གབ་མེད་པར་མིག་དབང་གཙུག་ཏོར་དུ་བཟློག་པ་ལས་སྣང་བའི་གཟུགས་ཀྱི་གཟུང་ཆ་འགོག་པ་ཡིན་ལ། དེ་ཉིད་ཀྱི་ཕྱིར་བར་སྣང་དུ་མིག་གཏད་པས་ཆོས་ཀྱི་སྐྱེ་མཆེད་པའི་ཁ་དོག་དང་དབྱིབས་ཀྱི་ལས་གཟུགས་མཐོང་བའང་ལུས་སེམས་ཀྱི་མ་འཁྲུལ་བའི་གནད་བཅིང་བའི་ཡེ་ཤེས་ཀྱི་སྣང་བའི་འོད་གསལ་བའི་སྟོང་པ་ཉིད་གཟུགས་དང་ནམ་མཁའ་དང་སེམས་གསུམ་མངོན་དུ་བྱས་པའི་རྟགས་ཡང་དག་པ་མ་ཡིན་པའི་ཚུལ་འདི་ནི་ཡི་དམ་ལྷའི་ངོ་བོར་བཞུགས་པའི་རྗེ་རས་པ་ཆེན་པོ་ཁོ་ནའི་བཀའ་དྲིན་གྱིས་རྟོགས་པ་ཡིན་ལ། དེ་ལྟར་གྱི་ཚེ། སྣང་བ་བླ་གབ་མེད་པའི་གཟུགས་སྣང་ཉིད་ཀྱི་ཡུལ་བཅིང་བའི་རྐྱེན་ཉིན་བར་སྟེ་སྣང་བའི་གཟུགས་ཀྱི་ཆ་ཉེ་བར་མི་ལེན་པ་དང༌། མུན་པ་བླ་གབ་དང་བཅས་པའི་གཟུགས་སྣང་ཉིད་ཀྱི་ཡུལ་བཅིང་བའི་རྐྱེན་ལས་མཚན་མོ་སྟེ། མུན་པའི་གཟུགས་ཀྱི་ཆ་ཉེ་བར་མི་ལེན་པ་ནི། སྣང་མུན་གྱི་ཡུལ་དེ་ཉིད་དང་ངོ་བོ་འགལ་བའི་ཡུལ་གཟུགས་ཀྱི་སྟོང་པ་ཉིད་སོ་སོར་བཟློག་སྟེ། འཆར་བའི་བྱེད་པ་བཅིང་བ་ཉིད་ཀྱི་རྟེན་འབྲེལ་གྱི་མཐུ་ལས་ལས་སྣང་གི་སྣང་མུན་གྱི་གཟུགས་ཀྱི་ཆའི་འཁྲུལ་པ་སྤོང་བར་བྱེད་པ་སྟེ། ངོ་བོ་ཉིད་ལ་ངོ་བོ་ཉིད་ཀྱི་ཕྱག་རྒྱ་ཆེན་པོ་བཏབ་པ་ཡིན་ཞེས། རང་བྱུང་རྒྱལ་བ་ཆེན་པོའི་དྲིས་ལན་པདྨ་དཀར་པོ་ཞེས་པར་ཡང་བཀའ་སྩལ་ཏོ། །
དེས་ན་གཙུག་ཏོར་གྱི་ལྟ་སྟངས་འདི་ཉིད་ཀྱི་ཕྱི་ནང་གི་སྐྱེ་མཆེད་བཅུ་གཉིས་ཀྱི་གཟུང་འཛིན་གྱི་རྨོངས་པ་དྲག་པོར་གཅོད་པར་བྱེད་པས་གཏི་མུག་མཐར་བྱེད་ཀྱི་ལྟ་སྟངས་དང༌། ཁྲོ་བོའི་ལྟ་སྟངས་ཞེས་འབྱུང་སྟེ། དུས་འཁོར་རྒྱུད་ཕྱི་མར་ནམ་མཁའི་ལྟ་བས་གཏི་མུག་མཐའ་ཉིད་དུ་ནི་བྱེད་པར་འགྱུར་ཏེ་སྟོང་པ་ཉིད་ནི་མཐོང་བས་སོ། །ཞེས་འབྱུང་ངོ༌། །གངས་ཅན་དུ་ཕྱིས་བྱུང་བའི་སྦྱོར་དྲུག་པ་ཁ་ཅིག །བཀབ་དང་མ་བཀབ་མིག་དག་གིས། །ཞེས་པའི་དོན་མིག་གི་པགས་པ་འོག་མ་ཕྱེད་ཡར་འགེབས་དང༌། ལྤགས་པ་གོང་མའི་ཕྱེད་མར་ཐེན་ནས་བལྟ་བ་མན་ངག་ཏུ་བྱེད་པ་ནི་རྡོ་རྗེ་འཆང་གི་རྒྱུད་དོན་ལོག་པར་བསྟན་པ་ཡིན་ཏེ། དེ་ལྟར་བྱེད་མི་ནུས་ཤིང་དེ་ལྟར་བྱས་པ་ལས་མིག་སྒྲིབ་པ་ལས་ལྟ་སྟངས་ཀྱི་དོན་མ་ཚང་བའི་ཕྱིར། ལྟ་སྟངས་ཀྱི་སྐབས་འདིར་ཤར་ཙོང་ཁ་པ་ཆེན་པོ་དཔོན་སློབ་དག །སོར་སྡུད་ཀྱི་སྒོམ་པ་དྷཱུ་ཏཱིའི་ཡར་སྣ་མཛོད་སྤུའི་ནང་གི་སྣ་བུག་གཉིས་འདུས་པ་ནས་ཡོད་པ་དེར་སྒོམ་དགོས་པ་ཡིན་ཏེ། སྤྱིར་ལུས་ལ་གནད་དུ་མ་བསྣུན་ན་རྫོགས་རིམ་དུ་མི་འགྲོ་ཞིང་དེར་ཡང་ཏཱིར་བསྣུན་པ་ངེས་པར་དགོས་པའི་ཕྱིར་དང༌། ལུང་ཡང༌། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། །ཞེས་དང༌། དེའི་འགྲེལ་པར། རྡོ་རྗེའི་ལམ་ཨ་ཝ་ཏཱིའི་ལམ་ལ་ཞེས་འབྱུང་ལ། དེ་ལྟ་མིན་པར་ནམ་མཁའ་སྟོང་པར་སེམས་བཞག་པ་ནི་ཕྱི་རོལ་པ་དང༌། ཕར་ཕྱིན་ཐེག་པའི་ལམ་དུ་འགྱུར་རོ་ཞེས་སྨྲ་བ་དེ་ནི་བདག་ཉིད་ཀྱི་ཤེས་རབ་ཀྱི་ནུས་པ་ཡོངས་སུ་རྫོགས་པར་ཟད་པ་ཉིད་མངོན་དུ་བྱས་པ་ཡིན་ཏེ། མིག་ཤེས་ལུས་ཀྱི་ནང་སོགས་ལྤགས་པའི་ནང་རོལ་ཕན་ལྟ་བྱེད་དུ་མི་རུང་ན་མཛོད་སྤུའི་ནང་གི་སྣ་བུག་གཉིས་འདུས་པའི་ནང་རོལ་ལ་ལྟ་སྟངས་གཏོད་དུ་ག་ལ་ཡོད།
ཡང་མཛོད་སྤུའི་ཐད་ཀྱི་སྣ་བུག་གཉིས་འདུས་པ་ན་ཡོད་པའི་དབུ་མའི་བར་སྟོང་ལ་ལྟ་སྟངས་ཀྱི་ལྟ་བར་ཡིད་ཀྱི་ལྟ་སྟངས་བྱེད་པ་མན་ངག་ཡིན་ནོ་ཞེས་སྨྲ་བ་ལྟར་ན་ནི། མིག་གི་ལྟ་སྟངས་ཀྱི་གནད་བཅིང་བར་བྱེད་དོ་ཞེས་པའང་ཚིག་ཙམ་དུ་སོང༌། ཡང་མཛོད་སྤུའི་ནང་གི་སྣ་བུག་གཉིས་འདུས་པའི་ཕྱིའི་ཐད་སོར་བལྟ་བའི་ལྟ་སྟངས་གྱེན་བཟློག་ཙམ་ལ་བྱ་ན་སྨིན་མཚམས་ཀྱི་བར་སྣང་གི་ནམ་མཁའ་ཉིད་ལ་ལྟ་སྟངས་གཏད་པར་སོང་བས་ནམ་མཁའ་ལ་སེམས་དང་ལྟ་སྟངས་གཏོད་པ་འགོག་པ་ཇི་ལྟར་རུང༌། ལུས་དང་དྷཱུ་ཏཱི་ལ་ལྟ་སྟངས་གནད་དུ་བསྣུན་པའི་དོན་ལུས་དང་རྩ་ཉིད་ལ་ལྟ་བར་གོ་བ་བླ་མའི་མན་ངག་ཅུང་ཟད་ཙམ་ཡང་མ་ཐོས་སོ་ཞེས་མནའ་ཆུ་འདོར་བར་སྣང་བའི་ཕྱིར་དང༌། ཨ་ཝ་དྷཱུ་ཏཱིར་ལྟ་སྟངས་གཏོད་དགོས་ན་མིག་མི་འཛུམས་པའི་ལྟ་སྟངས་ཀྱི་དོན་གྱི་གཟུགས་སོགས་ཀྱི་དབྱིབས་ཁ་དོག་ཅན་ལ་ངེས་པར་ལྟ་སྟངས་སུ་བྱེད་པ་བཀག་པའི་ལྟ་སྟངས་བྱེད་པར་གསུངས་པའི་གནད་ཁྱེད་ཅག་གིས་བསྐལ་པ་དཔག་ཏུ་མེད་པར་ཡང་ཐོས་པར་མི་འགྱུར་བ་ལ། བཅོམ་ལྡན་འདས་རྡོ་རྗེ་འཆང་ཆེན་པོས་སྔོན་ནས་གསང་བའི་རྒྱས་ལེགས་པར་གདབ་པར་མཛད་པ་ནི་བཅོམ་ལྡན་འདས་ཉིད་ཀྱི་ངེས་པའོ། །ཤར་ཙོང་ཁ་པའི་སྨྲ་བ་འདི་མི་འཐད་དོ་ཞེས་སྟག་ཚང་ལོ་ཙ་བས། དེ་ལྟ་ན་ལྟ་སྟངས་མཐོན་པོ་ཡང་དོན་མེད་དུ་འགྱུར་ཞིང༌། མཁས་པ་ནཱ་རོ་པས།
བར་སྣང་ལ་ཡིད་དང་རླུང་དང་མིག །
དུས་གཅིག་ཏུ་ནི་གལ་ཏེ་ལེགས་སྦྱར་ན། །
རྒྱལ་བའི་ཡོན་ཏན་རིན་ཆེན་ངེས་པར་སྐྱེ། །
འདི་རྣམས་མཐའ་དག་དེ་བཞིན་གཤེགས་པས་གསུངས། །
ཞེས་དང༌།
སྣ་ཚོགས་རྣམ་རྟོག་བྲལ་ཞིང་མི་སེམས་པར། །
གལ་ཏེ་བར་སྣང་ལ་ནི་མིག་གཏད་ན། །
ཕྱོགས་བཅུའི་འཇིག་རྟེན་དག་ནི་ཡིན་ནམ་སྙམ། །རྣལ་འབྱོར་དབང་ཕྱུག་མཐའ་དག་འདི་ལས་ཐོབ། །
ཅེས་འབྱུང་ལ། དེས་ན་ས་ར་ཧ་དང་ཤ་བ་རི་སོགས་ཀྱི་མིག་བར་སྣང་ལ་གཏོད་པ་དང༌། དེར་ཡིད་རླུང་ཀྱང་གནས་དགོས་པར་གསུངས་པ་རྣམས་དང་འགལ་ཞིང༌། རྫོགས་རིམ་ལ་རྩ་འཁོར་དབུས་སུ་དམིགས་དགོས་པར་ཡང་མ་ངེས་ཏེ། གསང་འདུས་འཕགས་ལུགས་ཀྱི་ལུས་དབེན་རྗེས་ཐོབ་རིགས་བརྒྱ་རིགས་ལྔའི་རྣལ་འབྱོར་དང༌། སྒྱུ་ལུས་འོད་གསལ་དུ་སྡུད་པའི་རིལ་འཛིན་རྗེས་གཞིག་གི་རྣལ་འབྱོར་དང༌། ཡན་ལག་ཁྱད་པར་ཅན་བསྲེ་བ་སྐོར་གསུམ་ལ་སོགས་པར་ཡང་རྩ་འཁོར་ཏཱིར་དམིགས་པ་སོགས་མེད་པའི་ཕྱིར་དང༌། གཞན་ཡང་འོད་གསལ་གྱི་ལམ་གཤིན་རྗེའི་གཤེད་ཀྱི་ཤིན་ཏུ་སྤྲོས་མེད་ལ་སོགས་པར་རྩ་རླུང་ཐིག་ལེ་ལ་གནད་དུ་བསྣུན་པ་དངོས་སུ་མེད་པ་དུ་མ་ཡོད་པའི་ཕྱིར་ཞེས་སྨྲ་བའང༌། རང་གར་བརྗོད་པ་ཙམ་ལས་བླ་མའི་མན་ངག་གི་གནད་མཐོང་བའི་དགག་སྒྲུབ་ཀྱི་མིག་ཕྱེད་པར་མི་སྣང་སྟེ། བར་སྣང་ལ་མིག་གཏད་པའི་ལྟ་སྟངས་ཀྱང་མདུན་གྱི་ནམ་མཁའ་སྟེ་བར་སྟོང་ལ་མིག་བཀོད་པ་ཙམ་ལས་འདིར་བསྟན་གྱི་བར་སྣང་དང་ནམ་མཁའ་ནི་ཁྱེད་ལ་རྒྱུས་ཅུང་ཟད་ཙམ་ཡང་མི་སྣང་བའི་ཕྱིར་ཏེ། འདིའི་བར་སྣང་ནི་མ་དག་པའི་ལས་ཀྱི་མཐུའི་བདག་འབྲས་ཀྱི་འབྱུང་བཞི་གོ་འབྱེད་པའི་ནམ་མཁའ་ལ་འཇོག་པ་མ་ཡིན་ཏེ། སྒྲིབ་ཆོས་ཀྱིས་དབེན་པའི་སྟོང་པ་ཉིད་ཀྱི་ནམ་མཁའམ་ཆོས་ཀྱི་དབྱིངས་ཉིད་ལ་བར་སྣང་དུ་བྱེད་པ་མ་ཡིན་ལ། དེ་ལྟའི་ལུས་ལ་ནི་འདུས་པ་འཕགས་ལུགས་པ་དག་གིས་ལུས་དབེན་གྱི་རིམ་པར་ཡང་འཇོག་ལ། ལུས་དེ་ལྟ་བུའི་རྟེན་གྱི་རྩ་དབུ་མ་ལ་ནི་ཨ་ཝ་ཏཱིར་ཡང་འཇོག་པ་ཡིན་ཏེ།
དེ་ལྟ་བུའི་ལུས་ནི་རྣམ་སྨིན་གྱི་ལུས་འདི་ཉིད་ལ་འགྲོ་འོང་ཐོགས་བཅས་སུ་བྱེད་པ་མ་ཡིན་ཏེ། དེ་ལྟའི་ལུས་སམ་ནམ་མཁའ་བར་སྣང་ངམ་ཏཱི་ནི་བརྟན་གཡོ་ཐམས་ཅད་པར་འགྲོ་འོང་ཐོགས་པ་མེད་པའི་བདག་ཉིད་ཅན་ཡིན་ཏེ། སྒྲིབ་བྲལ་ཆོས་དབྱིངས་ཀྱི་ནམ་མཁའི་དབུས་སུ་གནས་པ་སྒྲིབ་བཅས་རྣམ་སྨིན་གྱི་ལུས་སེམས་ཞི་བར་འདོད་ན། དེ་ལྟ་བུ་དེ་ཡེ་ཤེས་ཀྱི་རྡོ་རྗེ་ལས་བསྐྱེད་དགོས་པ་དང་སྡུད་དགོས་པ་དང་རྣམ་སྨིན་འབྱུང་ལྔའི་བདག་ཉིད་སྒྲིབ་བྲལ་གྱི་འབྱུང་ལྔའི་དངོས་པོ་ལས་ངེས་པར་སྒོམ་པའི་མཐུས་སངས་རྒྱས་སུ་འགྱུར་བ་དང༌། དག་པའི་གསང་བ་ཆེན་པོའི་འབྱུང་བ་ལྔ་དེ་ཡང་གར་མཁན་གྱི་ཆ་བྱད་ལྟར་རྣམ་སྨིན་སྒྲིབ་བཅས་ཀྱི་ལུས་སེམས་ཐོག་རེག་ཅན་དུ་མར་ཞུགས་པར་སྟོན་ཀྱང༌། དེའི་བདག་ཉིད་དུ་མི་གནས་པར་ལྷག་པར་ཟུང་དུ་མི་འཇུག་པར་སྟོན་པ་ཡིན་ཏེ། སློབ་དཔོན་འཕགས་པ་ལྷས་སྤྱོད་བསྡུས་ལས། ཚུལ་འདིས་ན་རང་གི་ལུས་ཀྱི་དཀྱིལ་འཁོར་འབྱུང་བ་དང༌། འབྱུང་བ་ལས་གྱུར་པའི་དབྱེ་བས་ཕུང་པོ་རྣམས་བརྒྱར་འགྱུར་བ་ཡང་གསང་བའི་འབྱུང་བ་ཆེན་པོ་ལྔའི་དེ་ཁོ་ན་ཉིད་དུ་འགྱུར་ཏེ། འདིར་གསང་བ་འདུས་པ་ལས།
ནམ་མཁའི་དབྱིངས་ཀྱི་དབུས་གནས་པར། །
ཡེ་ཤེས་རྡོ་རྗེ་ཀུན་ལས་སྐྱེས། །
ཞི་བ་རྡོ་རྗེ་འཛིན་འདོད་ན། །
བསྡུ་བ་དག་ཀྱང་རབ་ཏུ་བྱ། །
ཞེས་གསུངས་པ་དང༌། དོན་འདི་ཉིད་གསལ་བར་བྱ་བའི་ཕྱིར། ཐམས་ཅད་གསངབའི་རྒྱུད་ལས།
འབྱུང་བ་ལྔ་ཡི་བདག་ཉིད་ལྔར། །
མི་ཡི་ལུས་ནི་བརྟགས་བྱས་ཏེ། །
དངོས་དེ་ངེས་པར་བསྒོམས་པ་ཡིས། །
རང་སེམས་མཐུ་ཡི་སངས་རྒྱས་འགྱུར། །
ཞེས་བཤད་པ་དང༌། ནམ་མཁའ་དང་མཉམ་པའི་རྒྱུད་ལས་ཀྱང༌།
འགྲོ་བ་འདི་ཀུན་སངས་རྒྱས་ལྔ་བདག་ཉིད། །
གར་མཁན་དག་དང་རི་མོ་བཟང་ལྟར་སྣང༌། །
གང་དུ་བདེ་ཆེན་ཞེས་བྱ་གཅིག་པུ་ཉིད། །
གཅིག་པུའི་ཉམས་ཀྱིས་དུ་མའི་གར་མཛད་དོ། །
ཞེས་གསུངས་པས་སོ། །ཞེས་དང༌། དེ་འདྲའི་སྒོ་གསུམ་གྱི་ལུས་དེའང་དེ་བཞིན་གཤེགས་པའི་རྡོ་རྗེ་གསུམ་གྱི་སྒྲིབ་བཅས་ཀྱི་སྒོ་གསུམ་ལུས་སུ་དམིགས་པ་མེད་པར་སྒྲིབ་བྲལ་སྔགས་ཀྱི་སྐུར་བརྟགས་པའི་ཆོ་གས་བསྒོམ་པར་བྱ་བའང་རང་བཞིན་ལྷུན་འགྲུབ་ཀྱི་བྱང་ཆུབ་དང་བརྟགས་པ་ལས་གློ་བུར་དྲི་མའི་བྱང་ཆུབ་དང་སངས་རྒྱས་ཀྱི་སྐུར་བརྟགས་པ་མ་ཡིན་ནོ་ཞེས་དེར་ཇི་སྐད་དུ། དེ་ལྟར་རིགས་བརྒྱ་ནས་བརྩམས་ཏེ་རིགས་ལྔའི་བར་གྱི་བདག་ཉིད་ཅན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ནི་ལུས་དང་ངག་དང་ཡིད་ཀྱིས་བསྡུས་པར་གྱུར་པ་ཡིན་ནོ། །ཇི་སྐད་དུ། བཅོམ་ལྡན་འདས་ཀྱིས་གསང་བ་འདུས་པ་ཞེས་བྱ་བའི་རྣལ་འབྱོར་ཆེན་པོའི་རྒྱུད་ལས། དེས་ན་དེ་བཞིན་གཤེགས་པ་ཐམས་ཅད་མི་ཟད་པའི་རྡོ་རྗེ་གསུམ་གྱི་བདག་ཉིད་ཀྱི་སྐུ་དང་གསུང་དང་ཐུགས་ལ་རབ་ཏུ་ཞུགས་པར་གྱུར་ཏོ་ཞེས་བྱ་བ་དང༌།
ལུས་དང་ངག་དང་སེམས་དམིགས་ན། །
ངོ་བོ་ཉིད་ཀྱིས་དམིགས་སུ་མེད། །
སྔགས་ཀྱི་ལུས་སུ་སྦྱོར་བ་ལས། །
བྱང་ཆུབ་མེད་ཅིང་སྒོམ་པ་མེད། །
ལུས་དང་ངག་སེམས་མཚན་ཉིད་དུ། །
མདོར་ན་རྣམ་པར་དཔྱད་ནས་སུ། །
སྔགས་ཀྱིས་བརྟགས་པའི་ཏིང་ངེ་འཛིན། །
སྦྱོར་བའི་ཆོ་ག་བསྒོམ་པར་བྱ། །
ཞེས་གསུངས་པ་དང༌། སངས་རྒྱས་ཐམས་ཅད་དང་མཉམ་པར་སྦྱོར་བ་མཁའ་འགྲོ་མ་སྒྱུ་མ་བདེ་མཆོག་ལས་ཀྱང་དོན་འདི་གསལ་བར་བསྟན་པ།
གཟུགས་བརྙན་ལུགས་མ་ལ་སོགས་ལས། །
རྣལ་འབྱོར་བྱུང་བར་མི་འགྱུར་གྱི། །
བྱང་ཆུབ་སེམས་ལ་རབ་ཏུ་བརྩོན། །
དེ་ལ་རྣལ་འབྱོར་ལྷར་འགྱུར་རོ། །
བདག་ཉིད་སངས་རྒྱས་ཐམས་ཅད་དང༌། །
དཔའ་བོ་ཐམས་ཅད་བདག་ཡིན་ནོ། །
དེ་བས་བདག་ཉིད་ལྷར་སྦྱོར་བས། །
བདག་ཉིད་རབ་ཏུ་བསྒྲུབ་པར་བྱ། །
ཞེས་གསུངས་པ་སྟེ།
ལུས་དང་ངག་སེམས་སྦྱོར་བ་ཡིས། །
གསུམ་དུ་ཡང་ནི་འགྱུར་བ་ཡིན། །
ཞེས་བྱ་བའི་མདོའི་དོན་བཤད་ཟིན་ཏོ། །ཞེས་འབྱུང་བས་གཟུགས་བརྙན་ལུགས་མའི་སོགས་ཁོངས་ནས་རྣམ་སྨིན་གྱི་སྒོ་གསུམ་གྱི་ལུས་དང་བསྐྱེད་རིམ་ཡང་དག་མིན་རྟོག་གི་ལུས་ལས་ཡང་དག་པའི་རྫོགས་སངས་ཀྱི་སྐུ་དང་དྷཱུ་ཏཱི་མི་གནས་པར་བསྟན་ཏོ། །ཞེས་འབྱུང་བ་ཉིད་ཀྱི་ཕྱིར། སླར་ཡང་བརྗོད་པར་བྱ་སྟེ། ཤར་ཙོང་ཁ་པ་དང༌། སྟག་ཚང་ལོ་ཙ་བ་སོགས་ཀྱིས་ནི། དྷཱུ་ཏཱིའི་བར་སྣང་ངེས་པར་རྣམ་སྨིན་གྱི་ལུས་ཐོགས་རེག་ཅན་གྱི་བར་སེང་ཞིག་ཁོ་ན་དང༌། དེ་ལ་ལྟ་སྟངས་གཏོད་བྱེད་ཀྱང་ཆུ་བུར་གྱི་མིག་འདི་དང༌། འདིས་དེ་ལ་མངོན་སུམ་དུ་གཏོད་པར་ནུས་སོ་སྙམ་པ་དེ་དག་ནི་གསང་བའི་གནད་ཅུང་ཟད་ཀྱང་མ་ཐོས་པར་གདོན་མི་ཟ་བར་གྲུབ་སྟེ། དེ་ཡང་ལུས་ཀྱི་བྱེད་བཅིངས་དང་གཡས་གཡོན་གྱི་རླུང་རང་བབས་ཀྱི་བཅིང་བས་རྒྱུ་བ་ཤས་ཆུང་དུ་སོང་ནས་ལྟེ་བའི་ཚེག་དྲག་གི་མེའི་རི་མོ་མ་གཡོས་པར་ཅུང་ཟད་འབར་བས་སྙིང་གའི་ཕྱི་ནང་གི་སྐྱེ་མཆེད་བཅུ་གཉིས་འཆར་བའི་གཟུང་འཛིན་གྱི་ནཱ་ད་མ་གཡོས་པར་ཅུང་ཟད་ཟིན་ཅིང་སྒྲིབ་བྲལ་ཆོས་ཀྱི་དབྱིངས་ཀྱི་ནམ་མཁའི་རྟེན་གྱི་་ཏཱིའམ་ནཱ་དའི་འོད་གསལ་བར་ཐིམ་པས། གཞན་མཆོག་གི་ཏཱི་ཉིད་ཀྱི་མཁའ་དབྱིངས་ཀྱི་མཐོངས་ཀ་ཅུང་ཟད་ཕྱེས་པས་རྣམ་སྨིན་གྱི་ལུས་ཀྱི་ཕྱི་ནང་གང་གིའང་ཆར་མ་བསྡུས་པར་ཏིང་ངེ་འཛིན་གྱི་ཉམས་སྣང་ལ་གསལ་བར་འཆར་བའི་བར་སྣང་ཉིད་ལ་ཆུ་བུར་གྱི་མིག་རང་བཟློག་ཏུ་སོང་ནས་ཤའི་མིག་ལ་སོགས་པས་ལྟ་སྟངས་གཏོད་པར་བྱ་བ་ཉིད་ཡིན་ཏེ། འདི་ལྟའི་ལྟ་སྟངས་གཏོད་པའི་ཐབས་ནི་མིག་ཤེད་བཙིར་ནས་བགྲད་པས་བལྟ་བ་སོགས་ཀྱི་ལྟ་སྟངས་དེར་འགྱུར་བ་མ་ཡིན་ཏེ། རོ་རྐྱང་གི་རླུང་སྔར་རྩོལ་བཅས་ཀྱི་རྒྱུ་བ་ལས་རྩོལ་མེད་ཀྱི་མ་བཅོས་པར་འཆིང་བ་ཉིད་ཀྱིས་སྤྲོས་པའི་འབྱུང་བཞི་དག་ནས་མ་སྤྲོས་པའི་མཁའ་སྣང་འཆར་བ་ཡིན་ལ། དེ་ཉིད་དངོས་སུ་ལྟ་སྟངས་གཏོད་པར་བྱེད་ལ།
དེ་ལྟའི་དངོས་ཀྱི་ནམ་མཁའམ་བར་སྣང་མ་ཤར་གྱི་བར་དུའང་རྡོ་རྗེ་གཙུག་ཏོར་ཉིད་ལ་མངོན་པར་ཕྱོགས་ནས་ལས་སྣང་གཟུགས་རླུང་གི་རྒྱུ་བ་དང་དུ་མི་ལེན་པར་གཅོད་པའི་རྟེན་འབྲེལ་གྱི་ལྟ་སྟངས་ཉིད་ལ་གནད་དུ་བསྣུན་དགོས་ལ་འདི་ལྟའི་ལྟ་སྟངས་ཀྱི་གནད་ཀྱི་ཡིད་དམིགས་རླུང་གསུམ་མཁའ་ལ་འདྲིལ་བའི་རླུང་གནད་ཀྱང༌། འཇིག་རྟེན་གསུམ་གྱི་མགོན་པོ་འབྲི་གུང་པས། རྡོ་རྗེའི་གསུང༌། རླུང་མི་འཛིན་པར་ལྷུག་པར་འཇོག་པ་འདི་ཟབ་ཅེས་འབྱུང་བ་ཉིད་ཀྱི་ཕྱིར། ཇི་སྐད་དུ།
ཇི་ལྟར་མེ་ནི་ཤིང་ལ་རྟག་ནས་ཀྱང༌། །
བཅད་དང་དབྱེ་བའི་ཐབས་ཀྱིས་མི་མཐོང་སྟེ། །
གཙུབ་ཤིང་གཙུབ་སྟན་ལག་པས་བསྲུབས་པ་ལས། །
དེ་ལ་གནས་པ་དག་ཀྱང་མཐོང་གྱུར་པ། །
དེ་བཞིན་སེམས་ཀྱི་འོད་གསལ་རྟོགས་པ་ཡིས། །
སྒོམ་པའི་ཐབས་རྣམས་དག་གིས་མི་མཐོང་སྟེ། །
དེ་ཉིད་དུ་ནི་རྐྱང་མ་དག་དང་ནི། །
རོ་མ་གཅིག་ཏུ་སྦྱོར་བ་མཐོང་བར་འགྱུར། །
ཞེས་འབྱུང་ལ། དེས་ན་སྒྲིབ་བྲལ་ཆོས་དབྱིངས་ཀྱི་ནམ་མཁའ་ལ་ལས་དང་པོ་པས་ལྟ་སྟངས་གཏོད་པར་ཞེན་པ་ཙམ་ལས་སྦྱོར་བའི་དུས་ལྟ་ལྟངས་ནི་མིག་འབྱེད་འཛུམ་གཉིས་ཀ་མི་བྱ་བར་ཆུ་བུར་གྱི་མིག་རེངས་སུ་བཅུག་པས་ཆུ་བུར་གྱི་མིག་གིས་མི་ཤེས་ཡུལ་གྱི་རྣམ་ལྡན་དུ་བསྐྱེད་པའི་ནུས་པའི་ཤུགས་ཟད་པ་དང་མཉམ་དུ་དབང་ཤེས་ཀྱི་རྒྱུ་བའམ་སྲོག་ཀྱང་རྡོ་རྗེའི་ལམ་དྷཱུ་ཏཱིར་ཐིམ་པའམ་རབ་ཏུ་ཞུགས་ནས་དབུ་མའི་བར་སྣང་གི་ནམ་མཁའ་དང༌། ནམ་མཁའ་དེའི་གོ་ཕྱེས་པའི་སྒོམ་ཉམས་ཀྱི་ས་ཆུ་སོགས་འབྱུང་བའི་ཆ་མཐོང་བ་ཡིན་ཞེས། དུས་འཁོར་འགྲེལ་ཆེན་ལས། གང་ཞིག་ནམ་མཁའི་རྣལ་འབྱོར་གོམས་པར་བྱེད་པ་སྟེ་མཚན་མོ་བུག་པ་མེད་པའི་ཁྱིམ་དུ་མུན་པ་ལ་ནམ་མཁར་ཀུན་ནས་ཞེན་པའི་སེམས་དང་མིག་མི་འཛུམས་ཤིང་རྡོ་རྗེའི་ལམ་དུ་རབ་ཏུ་ཞུགས་པ་ཞེས་པ་འདིར། དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ནས་དུ་བ་ལ་སོགས་པའི་མཚན་མ་མཐོང་སྟེ། ཞེས་འབྱུང་ངོ༌། །
དེས་ན་འདི་ལྟ་བུའི་ནམ་མཁའ་ནི། ཕྱི་ནང་གི་སྒྲིབ་བཅས་ཁམས་གསུམ་གོ་འབྱེད་པའི་ནམ་མཁའི་མཚན་མ་དག་པའི་གཞན་མཆོག་སྒྲིབ་བྲལ་གྱི་ས་གསུམ་ན་བཞུགས་པའི་སངས་རྒྱས་ཀྱི་གཟུགས་ཆོས་ཕྲ་མོ་ཐམས་ཅད་འབྱུང་བའི་གོ་འབྱེད་པའི་ནམ་མཁའ་སྟེ། འདི་ལ་ནི་རྡོ་རྗེའི་ལམ་ཞེས་དང༌། འདི་ལ་བྷ་ག་དང་དེར་ལྟ་སྟངས་གཏོད་པ་ལ་སྐབས་འདིར་བྷ་གར་ལིངྒ་བཞག་པར་ཡང་འཇོག་ལ། གཙུག་ཏོར་ཆེན་པོར་རང་བྱུང་གི་གཟུགས་བརྙན་སྒྱུ་མ་དང་རྨི་ལམ་ལྟ་བུར་ལོངས་སྤྱོད་པ་ལྟར་བྱར་མཆོག་ཏུ་བསྔགས་པའི་ཕྱིར། རྩ་རྒྱུད་ལས།
བྷ་གར་ལིངྒ་རབ་བཞག་སྟེ། །བྱང་ཆུབ་སེམས་ནི་སྤྲོ་མི་བྱ། །
ཁམས་གསུམ་པོ་ནི་མ་ལུས་པ། །
སངས་རྒྱས་གཟུགས་སུ་བསྒོམ་པར་བྱ། །ཞེས་དང༌།
བསྙེན་པའི་དུས་ན་གཙུག་ཏོར་ཆེ། །
གཟུགས་བརྙན་འབད་པས་བསྒོམ་པར་བྱ། །
ཞེས་དང༌། དེའི་འགྲེལ་པ་ཕྱག་རྡོར་གྱིས། འདིར་དགོངས་པའི་སྐད་གཞན་གྱིས་གཙུག་ཏོར་ཆེན་པོའི་གཟུགས་བརྙན་ཁམས་གསུམ་པོ་མ་ལུས་པ་ནམ་མཁའི་ཆོས་འབྱུང་ལ་ཐུགས་རྡོ་རྗེ་རབ་ཏུ་བཞག་ནས་བསྙེན་པའི་དུས་ན་ཞེས་པ་དུས་དང་པོར་སོ་སོར་སྡུད་པས་སྒོམ་པར་བྱ་ཞིང་བསམ་གཏན་གྱི་ཡན་ལག་གིས་བརྟན་པར་བྱའོ། །ཞེས་འབྱུང་ངོ༌། །དེས་ན་ཉི་ཟླའི་རླུང་དང་འཁྲུལ་རྟོག་བཅིངས་པས་དབུ་མ་སྒྲ་གཅན་གྱི་ཐུགས་རྡོ་རྗེ་རྟེན་དང་བརྟེན་པའི་སྒྲོན་མེ་འབར་བས་སྒྲིབ་བྲལ་གྱི་མཁའ་སྣང་ཡེ་ཤེས་ཀྱི་མིག་ལ་འཆར་རོ། །ཞེས་དབང་མདོར་བསྟན་གྱི་འགྲེལ་པར་ནཱ་རོ་པས།
རང་ཡིད་མཚན་ཉིད་མཐའ་དག་བྲལ་བ་ཡིས། །
མིག་ཕྱེད་གྱེན་དུ་བལྟ་བ་དང་བཅས་པས། །
གང་ཚེ་དབུ་མར་རླུང་ནི་བུས་གྱུར་པ། །
དེ་ཚེ་རྡོ་རྗེའི་མེ་དང་དུ་བ་འབྱུང༌། །ཞེས་དང༌།
རྨད་དུ་བྱུང་བ་གང་ཞིག་མཐུན་ལས་བྱུང༌། །
གང་ཞིག་ཉི་ཟླ་བཅིང་ཞིང་སྒྲོན་མེ་འབར། །
ཤཱནྟི་རང་ཉིད་དབང་བཞག་རང་ཉིད་རྒོད། །
ནམ་མཁའི་སྦྲུམ་མ་ལ་ནི་སྐྱེ་བར་མཐོང༌། །
ཞེས་འབྱུང་བ་ཉིད་ལ་ཡིད་རྟོན་པར་བྱས་ནས་ཟབ་མོའི་གནས་འདི་ལྟ་བུ་ལ་སྐྲགས་པ་སྤངས་ནས་གུས་པས་བརྟེན་པར་བྱའོ། །སྒོམ་པའི་དུས་ནི་སྣ་གཡས་པ་ན་ཡུལ་ལྔའི་རང་བཞིན་གྱི་རླུང་ཐིམ་རིམ་ནས་བརྒྱུས་ཏེ། མཐར་ཡེ་ཤེས་ཀྱི་རླུང་ལ་ཐིམ་པ་ཉིད་ཀྱི་རླུང་དབུ་མར་ཆུད་པས་རྣམ་ཀུན་མཆོག་ལྡན་གྱི་དཀྱིལ་འཁོར་ལ་འཇུག་ནས་དེར་ཡེ་ཤེས་སྐུ་ཐོབ་པ་དང་རྫུ་འཕྲུལ་སྟོན་ནུས་པར་འགྱུར་རོ་ཞེས། ཇི་སྐད་དུ།
ས་ནི་ཆུ་ལ་རབ་ཏུ་འཇུག་ཅིང་ཆུ་ཡང་འབར་བྱེད་ལ་སྟེ་གཙང་བར་བྱེད་པ་རླུང་ལའོ། །
རླུང་ནི་སྟོང་པ་ལ་སྟེ་སྟོང་པ་ངེས་པར་མཚན་མ་རྣམ་པ་བཅུ་རུ་འགྱུར་ཞིང་མཚན་མ་ནི། །
རྣམ་པ་ཐམས་ཅད་པ་རུ་འགྱུར་ཏེ་མི་ཟད་མཆོག་གི་བདེ་བ་གཞོམ་དུ་མེད་པའི་ཡེ་ཤེས་སྐུ། །
ཡེ་ཤེས་ལས་ནི་རྫུ་འཕྲུལ་དངོས་གྲུབ་ཏུ་འགྱུར་མི་བདག་སྐྱེས་བུ་རྣམས་ཀྱི་སྐྱེ་བ་འདི་ལའོ། །
ཞེས་འབྱུང་བ་ལྟར་རོ། །སེམས་ཀྱི་འཇོག་ཚུལ་ལ་གང་བརྟེན་པའི་སེམས་འཁྲུལ་པའི་དངས་སྙིགས་འབྱེད་པ་ལ་གང་ལ་རྟེན་དུ་གྱུར་པའི་ལུས་དངས་སྙིགས་འབྱེད་དགོས་པ་ལས། ལུས་རྣམ་པར་དབེན་པ་ལ་རགས་པ་དང་ཕྲ་བ་གཉིས་ལས་རགས་པ་ལ་སེམས་འཇོག་པའི་ཚུལ་ནི་གོང་དུ་བརྗོད་ཟིན་ལ། གཉིས་པ་ནི། རང་ལུས་གོང་དུ་བཤད་མ་ཐག་པའི་བཅོམ་ལྡན་འདས་རྒྱལ་བ་རྒྱ་མཚོ་ཡབ་ཡུམ་གྱི་སྐུའི་སྟོང་ར་ཉིད་ལ་སེམས་མ་བཅོས་པར་འཇོག་པ་སྟེ་འདིའི་སྟོང་ར་ནི་ཡོད་ལ་མེད་པའི་འོལ་སྤྱི་ཙམ་དང༌། ནམ་མཁའ་ན་སྐྱ་རིས་དོད་པ་ལྟ་བུ་མ་ཡིན་པར་སྐྱེ་མེད་རྡོ་རྗེའི་སྐུ་ཞེས་བྱ་བ་དེ་ཉིད་དེ་སྐྱེ་འགག་གི་དངོས་པོར་མ་གྲུབ་བཞིན་དུ་རྟག་པ་དང་མི་རྟག་པ་གང་ཡང་མ་ཡིན་པར་དག་པའི་རྟེན་འབྲེལ་ཚོགས་པ་ན་ཆུ་ཟླ་བཞིན་དུ་སྣང་དུ་རུང་བའི་སྐུ་སྟེ། ཇི་སྐད་དུ།
སྟོང་ཉིད་སྙིང་རྗེའི་བདག་ཉིད་ཅན། །
སྲིད་གསུམ་སྐྱེ་འཇིག་མེད་པའི་དངོས། །
ཤེས་དང་ཤེས་བྱ་གཅིག་པའི་སྐུ། །
དཔལ་ལྡན་དུས་འཁོར་ལ་ཕྱག་འཚལ། །
ཞེས་འབྱུང་བ་ལྟ་བུའི་སྐུ་ཡིན་གྱི་སྐྱེ་འཇིག་མེད་པའི་དངོས་རྟག་གི་སྐུ་ལ་བཤད་ན་དོན་བྱེད་མི་ནུས་པས་ཆེས་ནོར་པ་ཆེན་པོར་འགྱུར་བའི་ཕྱིར། དེས་ན་སྟོང་ར་ཁྱད་འཕགས་ལུས་དབེན་གྱི་རིམ་པར་རྗེ་བཙུན་མར་རྔོག་ཡབ་སྲས་ཀྱི་གདམས་པ་ལས་འབྱུང་བ། ཤར་ཙོང་ཁ་པས་འགོག་པ་སྐད་དུ་བྱེད་པ་ན་བཅོམ་ལྡན་འདས་རྒྱུད་ཀྱི་གདམས་པ་བདག་གིས་མི་ཤེས་སོ་ཞེས་པའི་གཟུགས་བརྙན་སྣང་བའི་མེ་ལོང་ཆེན་པོར་གྱུར་པ་ཡིན་ཏེ། རྡོ་རྗེ་སྙིང་རྒྱན་ལས།
དེ་ལུས་ཁོང་སྟོང་ཉིད་ལས་ནི། །
རང་སེམས་ཡོན་ཏན་སྒོམ་པའི་སེམས། །
ནམ་མཁའི་དབྱིངས་ཀྱི་དཀྱིལ་འཁོར་གྱིས། །
སངས་རྒྱས་སྒྱུ་མའི་སྦྱོར་བས་སུ། །
དག་པའི་བདག་ཉིད་ཅི་འདོད་པར། །
དེས་ན་རི་རབ་ཕུལ་ནས་འགྲོ།
ཞེས་དང༌། གདན་བཞི་ལས།
སྔོན་དུ་སྟོང་པའི་མཚན་ཉིད་ཀྱིས། །
དེ་ཡི་ལུས་ནི་སྦྱང་བར་བྱ། །
ཞེས་དང༌། རྡོ་རྗེ་ཕྲེང་བར།
ལུས་ནི་སྟོང་པ་ཉིད་ཀྱི་གནས། །
ལུས་ནི་གང་གི་ཤེས་པ་ནི། །
ལྷ་རྣམས་ཀྱི་ནི་ཕོ་བྲང་མཆོག །
ཅེས་འབྱུང་ལ། འདི་ལྟའི་ལུས་དབེན་ཉིད་ལའང་རང་སའི་རིམ་ལྔའི་ལུས་ཡོངས་སུ་རྫོགས་སོ། །ཞེས་ཀུན་མཁྱེན་འཕགས་འོད་ཀྱིས་མཛད་པའི་ངོ་སྤྲོད་ཡུ་མོ་ཁུག་ལས། ལུས་ལྷར་གསལ་བ་ལུས་དབེན་གྱི་ལུས་དབེན། དེ་ཉིད་ཤེས་པ་གསལ་སྣང་སྣང་བ་ལུས་དབེན་གྱི་ངག་དབེན། བསླབ་ཉེས་སུ་མ་སོང་སྟེ་རྐྱེན་གྱིས་མི་འཕྲོག་པ་གང་གཏད་ཡི་དམ་དུ་གསལ་སིང་ངེ་བ་དེ་ལུས་དབེན་གྱི་སེམས་དབེན། དེ་ཐམས་ཅད་སྣང་དུས་ནས་བདེན་པར་མེད་པ་སྒྱུ་ལུས། མི་རྟོག་པར་ཏིང་ངེ་འཛིན་དུ་འགྲོ་ན་འོད་གསལ། དེ་ཐམས་ཅད་དབྱེར་མེད་ཟང་ཐལ་ལེ་བ་དེ་ལུས་དབེན་གྱི་ཟུང་འཇུག་ཡིན་ཞེས་ངོ་སྤྲོད་མཛད་དོ། །ཞེས་འབྱུང་ངོ༌། །ད་ནི་བརྟེན་པ་སེམས་ཀྱི་འཇོག་ཚུལ་བརྗོད་པར་བྱ་སྟེ། པཎ་ཆེན་བི་ཏིས་བོད་ཀྱི་བུ་ཆེན་བཞི་ལ་འཇོག་ཚུལ་མི་འདྲ་བ་བཞི་གསུངས་པ་རྣམས། ཀུན་སྤངས་ཐུགས་རྗེ་བརྩོན་འགྲུས་ཀྱི་བཞི་ག་གསན་ནས་སྒོམས་ཤིང་སློབ་མ་རྣམས་ལ་བསྟན་པའི་མིང་འདོགས་ལ། ཇོ་ནང་པས། རིག་པ་བསམ་མེད་དུ་དང༌། རྩེ་གཅིག་ཏུ་དང༌། ད་ལྟ་བར་འཛིན་པ་དང༌། གློད་ནས་རང་གྲོལ་དུ་བཞག་ཟེར་བ་དང༌། མཁན་ཆེན་བུ་སྟོན་པས། མི་གཡོ་གསུམ་ལྡན་གྱི་ངང་དུ་བཞག་པ་ལྷ་ཁང་གི་ལྡེར་སོ་ལྟ་བུ་དང༌། སེམས་རིག་པ་རྩེ་གཅིག་ཏུ་བཞག་པ་སྤྲེའུ་སྒོ་གཅིག་ཏུ་བཏགས་པ་ལྟ་བུ་དང༌། ཤེས་པ་ད་ལྟ་བ་འཛིན་མེད་དུ་བཞག་པ་སྤུན་གསུམ་གྱི་བར་མ་དང་འགྲོགས་པ་ལྟ་བུ་དང༌། སེམས་གློད་པ་རང་གྲོལ་དུ་བཞག་པ་རྔ་མོ་བཀྲོལ་བ་ལྟར་འཇོག་པའི་ཚུལ་བཞིར་བཞག་པ་ལ། ས་སྐྱ་པཎྜི་ཏ་ཆེན་པོ་བསོད་ནམས་རྒྱལ་མཚན་གྱིས། སྔ་ཕྱི་གཉིས་དམིགས་མེད། བར་མ་གཉིས་དམིགས་བཅས་ཏེ། སྔ་ཕྱི་གཉིས་རྒོད་པ་དང༌། བར་མ་གཉིས་བྱིང་བ་སེལ་བྱེད་ཡིན་གསུངས་ལ། དཔལ་ཤ་བ་རི་དང་ནགས་ཀྱི་རིན་ཆེན་དཔོན་སློབ་དག་ནི། བསམ་མེད་དང༌། ནམ་མཁའ་དང༌། རྩོལ་མེད་དང༌། སྐྱེ་མེད་དང༌། རྩ་བྲལ་གྱི་རྣལ་འབྱོར་ལྔ་ཞེས་པའི་ཐ་སྙད་མཛད་དེ། དེའི་དང་པོ་ནི། རྟོག་བཅས་རྟོག་མེད་ཀྱི་ཤེས་པའི་ཡུལ་ལ་དུས་གསུམ་གྱི་མཚན་མར་འཛིན་པའི་སེམས་དང་སེམས་ལས་བྱུང་བ་གང་དུའང་རྟོག་པ་དང་བྲལ་བར་མ་བཅོས་པར་ཡོངས་སུ་བརྟགས་པ་སྟེ། ཇི་སྐད་དུ།
བསམ་པ་ཐམས་ཅད་ཡོངས་སྤོང་སྟེ། །
ཉི་མ་གཅིག་ནི་ཡོངས་སུ་བརྟགས། །
ཞེས་དང༌། སྤྱན་རས་གཟིགས་ཀྱིས་སྟོང་ཉིད་བྱང་ཆུབ་ནི་བདུན་པ་ལ་ཅུང་ཟད་ཀྱང་བསམ་པར་མི་བྱའོ། །ཞེས་དང༌། རི་ཁྲོད་ཞབས་ཀྱིས། ཅི་ལ་ཡང་མི་སེམས་ཏེ། ཅི་ལ་ཡང་མི་སེམས་པས་ནི་བྱང་ཆུབ་ཐོབ་པར་འགྱུར་རོ་ཞེས་དང༌། ས་ར་ཧས།
བསམ་དང་བསམ་བྱ་ཡོངས་སུ་དོར་ནས་སུ། །
ཇི་ལྟར་བུ་ཆུང་ཚུལ་དུ་གནས་བྱ་ཞིང༌། །
ཞེས་ཡུལ་གྱི་སྣང་བ་དང་ནི་མྱ་ངན་འདས། །
གཉིས་སུ་ཡོད་པ་མ་ཡིན་ཏེ། །
འཁོར་བ་ཡོངས་སུ་ཤེས་པ་ན། །
མྱ་ངན་འདས་ཞེས་བརྗོད་པ་ཡིན། །ཞེས་དང༌།
ཇི་ལྟར་རི་བོང་མགོ་ཡི་རྭ། །
བརྟགས་པ་ཉིད་དེ་ཡོད་མ་ཡིན། །
དེ་བཞིན་ཕྱི་རོལ་དངོས་པོ་ཡང༌། །
བརྟགས་པ་ཉིད་དེ་ཡོད་མ་ཡིན། །
རྒྱུ་མཚན་གྱི་ནི་ངོ་བོ་ལ། །
བ་ལང་རྭ་ཡང་ཡོད་མ་ཡིན། །
གླང་རུ་རི་བོང་མགོ་ཡི་རྭ། །
དེ་བཞིན་བདེ་གཤེགས་ཆོས་རྣམས་ཀྱང༌། །
དབུ་མ་ཉིད་དུ་སྒྲུབ་པར་བྱེད། །ཅེས་སོ། །ཡང་མདོ་ལས།
ནམ་མཁའི་རི་བོང་རྭ་དག་དང༌། །
མོ་གཤམ་གྱི་ནི་བུ་དག་དང༌། །
མེད་བཞིན་ཚིག་ཏུ་བརྗོད་པ་གང༌། །
དངོས་པོར་བཏགས་པའང་དེ་བཞིན་ནོ། །
ཞེས་འབྱུང་ངོ༌། །དེས་ན་རྒྱུ་སོགས་ཀྱིས་འབྲས་མི་བསླུ་བར་འབྱུང་བ་དེ་ཡང་དག་ཀུན་རྫོབ་ཇི་ལྟར་འབྱུང་བ་དེ་དེ་ལྟར་མ་གྲུབ་པས་བསླུ་ཞིང་དེར་སྟོང་པ་ཉིད་ཆོས་ཀྱི་དབྱིངས་ཀྱི་ཕ་རོལ་ཏུ་ཕྱིན་པ་དོན་དམ། བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་ཐ་དད་པའི་ཐོག་ནས་རྩི་བྱར་མེད་པས་དེ་གཉིས་འགལ་ནས་འགོག་པར་འགྱུར་བ་མ་ཡིན་ཏེ། མ་བཏགས་ཉམས་དགའི་དངོས་པོ་ལྟར་སྣང་གི་རྒྱུ་འབྲས་མི་བསླུ་བ་ཙམ་གྱིས་མ་བརྟགས་ཉམས་དགའ་དེ་ལྟའི་རྒྱུ་འབྲས་སུ་གྲུབ་པ་ལ་བསླུ་བས་རང་བཞིན་གྱི་སྟོང་པ་ཉིད་ཀྱིས་ཕན་ཚུན་གནོད་བྱ་གནོད་བྱེད་ཀྱི་འགལ་བར་མི་འགྲུབ་པའི་ཕྱིར། ཡང་བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་གཅིག་གི་ཐོག་ནས་རྩི་བྱར་མེད་པས་དེ་གཉིས་འབྲེལ་ནས་སྒྲུབ་པར་འགྱུར་བ་མ་ཡིན་ཏེ། བརྟགས་ན་མ་བརྟགས་ཉམས་དགའི་རྒྱུ་འབྲས་སུ་གྲུབ་པ་ཉིད་བསླུ་བས་རང་བཞིན་གྱི་སྟོང་པ་ཉིད་ཀྱིས་སམ་མ་བརྟགས་ཉམས་དགའི་དངོས་པོ་ལྟར་སྣང་བའི་རྒྱུ་འབྲས་མི་བསླུ་བ་ཕན་ཚུན་བསྐྱེད་བྱ། སྐྱེད་བྱེད་དམ་ངོ་བོ་གཅིག་པ་འབྲེལ་ཟློ་སྒྲུབ་པར་མི་བྱེད་པའི་ཕྱིར།
དེས་ན་བདེན་གཉིས་ཀྱི་ཆོས་ཀྱི་མི་བསླུ་བ་ཀུན་རྫོབ་བདེན་པ་དང༌། བསླུ་བརྫུན་གྱི་ཕྱིར་རང་བཞིན་སྟོང་པ་ཉིད་ཀྱི་དོན་དམ་བདེན་པ་གཉིས་ལ་ཆོས་ཅན་དང་ཆོས་ཉིད་ཅིར་བཏགས་ཀྱང་འགལ་བ་གང་དུ་ཡང་མ་གྲུབ་པ་ཡིན་པའི་ཕྱིར། དེ་ལྟར་མ་གྲུབ་པའི་ཆ་ནས་བདེན་གཉིས་མཉམ་ཉིད་དང་འཁོར་འདས་དབྱེར་མེད་དང༌། ཆོས་ཅན་ཆོས་ཉིད་ཟུང་འཇུག་དང༌། རྣམ་རྟོག་ཆོས་སྐུ་དང༌། ཀུན་རྫོབ་ལམ་མེ་བ་འདི་ག་ཆོས་ཉིད་དུ་ཀྲོང་བ་ཙམ་ལའང་གཟུང་འཛིན་མེད་པར་མ་བཅོས་པར་བསྐྱངས་པ་ཉིད་ཀྱི་ཤེས་བྱའི་སྒྲིབ་པའི་དྲི་མ་རང་དག་ལ་འགྲོ་བའི་རྟེན་འབྲེལ་གྱི་གནད་ཀྱི་སྣང་ཙམ་ལ་ཡིད་དུ་འོང་མི་འོང་གི་ཆགས་སྡང་སོགས་ཉོན་སྒྲིབ་ཀྱི་གཟུང་འཛིན་གྱི་དྲི་མ་རང་དག་ལ་འགྲོ་བའི་མདོ་སྔགས་རྒྱ་མཚོའི་མན་ངག་བཅུད་ཡིད་བཞིན་གྱི་ནོར་བུ་གྲུབ་ཆེན་ཏཻ་ལོ་ནཱ་རོའི་གསུང་རྗེ་བཙུན་ཆེན་པོ་ཐོས་པ་དགས། རྗེ་སྒམ་པོ་པ་ལ་གདམས་པར། ཇོ་བོ་བཀའ་གདམས་པ་དག་སྔོན་ལ་ཉོན་སྒྲིབ་སྦྱོངས་ནས་དེ་རྗེས་ཤེས་སྒྲིབ་སྦྱོང་བར་འདོད་ཀྱང༌། ཁོ་བོ་ནི་སྔོན་ལ་ཤེས་སྒྲིབ་སྦྱང་བའི་ཞར་ལ་ཉོན་སྒྲིབ་རང་དག་ཏུ་འགྲོ་ཞེས་གསུངས་པའི་སྒྲིབ་གཉིས་སྦྱོང་བ་ལ་ཤིན་ཏུ་མྱུར་བདེའི་ཟབ་འཕྲུལ་ནི་འདི་ལ་ཐུག་པ་ཡིན་ཞེས་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷ་ཡི་ངོ་བོར་བཞུགས་པ་དག་གི་ཞལ་ནས་མི་ཚིག་གིས་བར་མ་ཆོད་པར་ཐོས་སོ། །
གཉིས་པ་ནི་ནམ་མཁའ་ལ་མཐོང་རེག་གི་དངོས་པོའི་བྱ་བ་མི་བཏུབ་པ་ལྟར་ཡུལ་ཤེས་གཉིས་ཀ་ལ་དངོས་པོའི་བྱ་བ་ཅི་ཡང་མི་བཏུབ་པར་སེམས་དང་སེམས་ལས་བྱུང་བའི་ཡིད་ཀྱི་ལྟ་སྒོམ་དང་བྲལ་བར་མ་བཅོས་པར་འཇོག་སྟེ། དགྱེས་པ་རྡོ་རྗེར།
གང་ཕྱིར་ཡིད་ཀྱིས་མི་སྒོམ་པར། །
འགྲོ་བ་ཐམས་ཅད་སྒོམ་འགྱུར་ཏེ། །
སྒོམ་པ་མེད་པའི་སྒོམ་གྱིས་ནི། །
ཐམས་ཅད་ཆོས་ནི་ཡོངས་ཤེས་བྱ། །
ཞེས་དང༌། གྲུབ་མཆོག་ས་ར་ཧས།
སེམས་ནི་ནམ་མཁའ་འདྲ་བར་གཟུང་བྱས་ཏེ། །
ནམ་མཁའི་རང་བཞིན་ཉིད་དུ་སེམས་ཉིད་གཟུང༌། །
ཡིད་དེ་ཡིད་མ་ཡིན་པར་བྱེད་གྱུར་ན། །
དེས་ནི་བླ་མེད་བྱང་ཆུབ་ཐོབ་པར་འགྱུར། །
མཁའ་འདྲར་བྱས་ན་རླུང་ནི་རྣམ་པར་འཆིང༌། །ཞེས་དང༌།
གདོད་ནས་དག་པ་ནམ་མཁའི་རང་བཞིན་ལ། །
བལྟས་ཤིང་བལྟས་ཤིང་མཐོང་བ་འགག་པར་འགྱུར། །
ཞེས་དང༌། དོན་དམ་བསྡུས་པ་ལས། དཔལ་ལྡན་དཔའ་བོ་ས་ར་ཧ་ཡིས་གསུངས་པ།
རྨོངས་པ་ནམ་མཁའི་ཚད་མ་ནི། །
གལ་ཏེ་ཤེས་ན་རྨོངས་ཚོགས་གཅོད། །
དང་པོར་རྣམ་དག་ནམ་མཁའ་ལ། །
བལྟས་ཤིང་བལྟས་ཤིང་མཐོང་བ་འགག །
ཅེས་འབྱུང་ལ། འདི་ལྟ་བུའི་ཟབ་གནད་ཁོང་དུ་མ་ཆུབ་པར། རི་བོ་དགའ་ལྡན་པའི་མཁས་གྲུབ་ཆོས་རྗེའི་ཡི་གེར་ནམ་མཁའ་མཐོང་རྒྱ་ཆེ་བར་མིག་དང་སེམས་བཀོད་ནས་དེ་དང་སེམས་བསྲོས་ན་སྟོང་པ་ཉིད་ཀྱི་དོན་ཡང་དག་ལ་སྒོམ་པར་མི་འགྲོ་སྟེ། ནམ་མཁའ་ལ་སེམས་བསྲེ་མི་ནུས་པ་དང༌། སེམས་ཀྱང་ནམ་མཁའ་ལྟར་བློས་བཟུང་ནས་བསྒོམས་ན་ནམ་མཁའ་མཐའ་ཡས་ཀྱི་སྐྱེ་མཆེད་པའི་སྒོམ་རྗེས་མཐུན་ཙམ་ལས་འཇིག་རྟེན་པའི་ཞི་གནས་མཚན་ཉིད་པར་ཡང་མི་འགྲོའོ། །ཞེས་པའི་གནོད་བྱེད་དེ་འཇུག་གམ་སྙམ་དུ་སྐྱེ་བོ་སྐལ་བ་མེད་པ་དོགས་ན། དེ་ནི་མ་ཡིན་ཏེ། འདི་ལྟའི་ལྟ་སྒོམ་ནི་ནམ་མཁའ་དངོས་པོར་ཡོད་པ་དང༌། དངོས་པོར་མེད་པའི་ནམ་མཁའ་ཞིག་ཡིད་ཡུལ་དུ་བྱས་ནས་དེ་ཉིད་སྒྲིབ་ཐོགས་ཀྱི་ངོ་བོའི་ངོ་བོས་སྟོང་པའི་སྟོང་ཉིད་ཡིན་པས་དེ་ལྟ་བུ་ཞིག་དང་སེམས་འདྲེ་མི་འདྲེ་ཅི་ཡིན་ཀྱང༌། མཉམ་ཉིད་དུ་བཞག་པར་འདོད་ན་དེ་སྐད་དུ་བརྗོད་པའི་སྐྱོན་འཇུག་སྲིད་ཀྱང་ཁོ་བོ་ནི་དེ་ལྟར་ལྟ་སྒོམ་དུ་བྱེད་པ་མ་ཡིན་གྱི། ནམ་མཁའ་ནི་དངོས་པོར་ཡོད་མེད་ཀྱི་མཐའ་བརྒྱད་དང་བྲལ་བར་ཇི་ལྟ་བར་སྒྲིབ་བཅས་དང་སྒྲིབ་བྲལ་གྱི་སེམས་ཐམས་ཅད་ཀྱང་དེ་ལྟ་བར་རྟོགས་པའི་ཐབས་གསང་སྔགས་ཀྱི་ལུས་སེམས་ཀྱི་རྟེན་འབྲེལ་ལས་མངོན་སུམ་དུ་ཁོང་དུ་ཆུབ་པར་བྱས་པས་སྒྲིབ་བཅས་ཀྱི་སེམས་སྒྲིབ་བྲལ་དུ་མ་སྤངས་དབྱིངས་སུ་དག་པར་འགྱུར་བ་ནི་གསང་སྔགས་ཀྱི་མཐུ་ཆེན་པོ་ཉིད་དུ་རིག་པའི་ཕྱིར།
དེས་ན་འདི་ལྟ་བུའི་སེམས་ཀྱི་བཞག་ཐབས་ཟབ་མོ་གོང་དུ་རྒྱུའི་ཐེག་པའི་ཞི་ལྷག་ཟུང་འཇུག་གི་རྣལ་འབྱོར་རྗེ་སྒམ་པོ་པས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དུ་མཚན་གསོལ་བའི་ཁྲིད་དུ་རྒྱས་པར་བསྟན་པ་དེ་ཉིད་ཡིན་པ། འདིར་ནི་དེ་ཉིད་སྔགས་ཀྱི་ལུས་སེམས་ཀྱི་རྟེན་འབྲེལ་གྱི་བྱེད་བཅིང་གི་བཞག་ཐབས་དང་འབྲེལ་བར་བྱས་པས་གནས་ལུགས་རྟོགས་པ་མྱུར་བདེའི་ཁྱད་པར་སྒྲིབ་བཅས་ཀྱི་ཡིད་སྐྱོབ་མཆོག་གྱུར་གསང་སྔགས་དང་རིག་སྔགས་ཆེན་པོར་གྲུབ་པ་ཡིན་ནོ། །
འོ་ན་དགེ་ལྡན་པའི་མཁས་གྲུབ་ཆོས་རྗེས་བརྗོད་པའི་སྐྱོན་དེ་འཇུག་ན། དཔལ་ལྡན་ས་སྐྱ་པའི་ཕྱོགས་ལ་འཇུག་སྲིད་དེ། རྗེ་བཙུན་གྲགས་པ་རྒྱལ་མཚན་གྱིས་དགའ་སྟོན་རྡོ་རྗེ་གྲགས་ལ་སྤྲིང་ཡིག་ཏུ་མཛད་པར། མངོན་པར་རྟོགས་པ་འབྲིང་དུ་སྒོམ་པ་ཡིན་ན། དེའི་རྗེས་ལ་མཆོད་བསྟོད་བདུད་རྩིའི་མྱང་བ་བྱས་ལ། བུམ་དབང་གི་ལྟ་བ་ཟུང་འཇུག་ངོ་བོ་ཉིད་ཀྱིས་སྒོམ་ཡང་བཏུབ། རྒྱུ་དུས་ཀྱི་འཁོར་འདས་དབྱེར་མེད་སྒོམ་ཡང་བཏུབ། བཞི་པའི་ལྟ་བ་ནམ་མཁའ་ལྟ་བུ་ལ་ཡང་བསྲེ་བཏུབ་སྟེ། དེ་ཡང་ནམ་མཁའ་ལ་སེམས་བསྲེས་ནས་ཆོས་ཐམས་ཅད་རང་གི་སེམས་ཡིན། སེམས་སྒྱུ་མ་ཡིན། དེ་ངོ་བོ་ཉིད་མེད་པ་ནམ་མཁའ་ལྟ་བུ་ཡིན་ཏེ། སྐྱེ་བ་དང་འཇིག་པ་མེད་པ་ནམ་མཁའ་ལྟ་བུ། མཐའ་དང་དབུས་མེད་པ་ནམ་མཁའ་ལྟ་བུ། ཐོག་མ་དང་ཐ་མ་མེད་པ་ནམ་མཁའ་ལྟ་བུ། འགྲོ་བ་དང་འོང་བ་མེད་པ་ནམ་མཁའ་ལྟ་བུ། དེ་ཉིད་གསལ་བ་དང་མ་བྲལ་བ་ཡིན། དེ་འདྲའི་གསལ་སྟོང་དབྱེར་མེད་དེ་ཉིད་ལ་ཟུང་འཇུག་ཅེས་བྱ་བ་འཁོར་འདས་དབྱེར་མེད་ཅེས་བྱའོ། །དེའི་ངང་ལ་བློ་གནས་ཚད་བཞག་ལ་བཟླས་པ་མི་བྱ། བྱེད་ན་ཡང་བཟླས་པའི་དམིགས་པ་གཞན་མི་བྱ་བར་ལྟ་བ་དེ་ཉིད་ཀྱི་ངང་ལ་བྱའོ། །ཞེས་འབྱུང་བས། ནམ་མཁའ་དང་སེམས་བསྲེ་བ་དང་འདྲེ་མི་འདྲེ་སོགས་ཀྱི་དོགས་གཅོད་ནི། དཔལ་ལྡན་ས་སྐྱ་པ་དང་རི་བོ་དགེ་ལྡན་པའི་ཕྱོགས་དག་བགྲོ་བར་མཛོད་ཅིག །
གསུམ་པ་ནི་དེ་ལྟར་མ་བཅོས་པར་འཇོག་པའི་རྩོམ་པ་བྱས་ཀྱང་བསོད་ནམས་ཀྱི་བསགས་པའི་སྐལ་བ་རབ་ཏུ་མ་གྱུར་ཏེ། མ་བཅོས་པར་འཇོག་མི་ནུས་པར་ཇི་ཙམ་མ་བཅོས་པ་ཉིད་ཀྱིས་བཅོས་པ་དང༌། ཇི་ཙམ་དུ་ཡིད་ལ་མི་བྱེད་པ་ཉིད་ཀྱིས་ཡིད་བྱེད་དང༌། ཇི་ཙམ་མི་རྟོག་པ་ཉིད་ཀྱིས་རྟོག་པར་སོང་ན་མ་བཅོས་མི་རྟོག་ཡིད་ལ་མི་རྟོག་པ་ཉིད་ཀྱི་སྙོམས་པས་ཡུལ་དང་ཡུལ་ཅན་གྱི་ཤེས་པ་གཟུང་འཛིན་དྲི་མས་འཇུར་བུར་བྱས་པ་ཡིན་པས། འཇུར་བུར་སྒྲིམ་པའི་ཆ་གློད་པ་སྟེ། སྒྲིམ་པ་གློད་པའང་གློད་པ་ལ་ལྟོས་ནས་སྒྲིམ་པ་དང༌། སྒྲིམ་པ་ལ་ལྟོས་ནས་གློད་པ་ཡིན་པས་གློད་འདོད་ཉིད་ཀྱི་སྒྲིམ་པར་འགྱུར་བ་ཡིན་པས་མངོན་པར་ཡུལ་དང་ཡུལ་ཅན་ལ་འདུ་བྱ་བ་དང་མི་བྱ་བའི་སྒྲིམ་ལྷོད་གང་གི་ཕྱོགས་ལའང་མི་རྩོལ་བར་ངང་གིས་འཇུག་པ་སྟེ། དཔལ་ས་ར་ཧས།
འཇུར་བུར་བཅིངས་པའི་སེམས་དེ་ནི། །
གློད་ན་གྲོལ་བར་ཐེ་ཚོམ་མེད། །
དངོས་པོ་གང་གིས་རྨོངས་པ་འཆིང༌། །
མཁས་པ་དེ་ཡིས་རྣམ་པར་གྲོལ། །
བཅིངས་པ་དག་ནི་ཕྱོགས་བཅུར་འགྲོ་བར་རྩོམ། །
ཐོངས་པར་གྱུར་ན་མི་གཡོ་བརྟན་པར་གནས། །
གོ་བཟློག་རྔ་མོ་ལྟ་བུར་བདག་གིས་རྟོགས། །
བུ་སྐྱེ་རྣམས་ཀྱང་བདག་ལ་ཆེར་ཏེ་ལྟོས། །
ཞེས་འབྱུང་ལ། དེས་ན་གཟུང་འཛིན་གྱི་རྟོག་པའི་འཇུར་དང་རྟོག་མེད་འཇུར་བུ་གྲོལ་བའི་མདུད་བྱེད་ཆ་ཐམས་ཅད་ཀྱང་གློ་བུར་འཁྲུལ་ཆོས་ལ་སྤང་བླང་རྩོལ་བའི་དྲན་ཤེས་མང་དུ་བྱས་པ་ན། འཁྲུལ་བྲལ་མ་བཅོས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ལ་མཉམ་པར་བཞག་པར་མི་འགྱུར་བའི་ཕྱིར། གཉུག་མའི་རང་བབས་ཉིད་ལ་རྩོལ་མེད་དྲན་པ་རང་བབས་སུ་གྱུར་ན་མདོའི་འཕགས་པ་ལས། སྔགས་ཀྱི་རྫོགས་རིམ་ལས་དང་པོ་པའི་རྣལ་འབྱོར་རྟོགས་པ་མཆོག་ཏུ་གྱུར་པར་བསྟན་ཏེ། མི་དྲ་ཛོ་ཡིས།
གང་སྐྱེས་གཉུག་མ་ཡིན་པའི་ཕྱིར། །
གང་ཤར་དྲན་པས་མ་བརྗེད་ན། །
དེར་ཤར་སྟོང་པ་ཉིད་དག་ཏུ། །
རྣལ་འབྱོར་རྒྱལ་པོ་གདོན་མི་ཟ། །
ཞེས་འབྱུང་ལ། དོན་འདི་ཐུགས་སུ་མ་བྱོན་པར་བདག་ཉིད་ཆེན་པོ་ས་སྐྱ་པཎྜི་ཏས།
ཁ་ཅིག་དཀར་པོ་གཅིག་ཐུབ་ལ། །
ཕྱག་རྒྱ་ཆེན་པོར་ངོ་སྤྲོད་བྱེད། །
ཤོར་ས་བཞི་དང་གོལ་ས་གསུམ། །
སྤངས་ལ་གཉུག་མ་སྒོམ་པར་བྱ། །
བྲམ་ཟེའི་སྐུད་པ་མཁལ་བ་ལྟར། །
སོ་མ་མ་བཅོས་ལྷུག་པར་བཞག །
འདི་ལ་ཕྱག་རྒྱ་ཆེན་པོ་ཟེར། །
འདི་དོན་བརྟགས་ན་འདི་ལྟར་མཐོང༌། །
སོ་མར་བཞག་ན་བལ་ཉིད་ཡིན། །
སྐུད་པར་བྱས་ན་བཅོས་པར་འགྱུར། །
དེ་ཕྱིར་འདི་པ་དཔེ་སྐྱོན་ཡོད། །
དོན་གྱི་སྐྱོན་ཡང་འདི་ལྟར་མཐོང༌། །
གོལ་ས་གསུམ་པོ་བཅད་ཙམ་གྱིས། །
ཕྱག་རྒྱ་ཆེན་པོར་འགྱུར་ན་ནི། །
ཉན་ཐོས་འགོག་པའང་དེར་འགྱུར་རོ། །
ཤོར་ས་བཞི་པོ་སྤང་སྙམ་པའི། །
རྣམ་རྟོག་ཕྱག་རྒྱ་ཆེན་པོ་མིན། །
རྟོག་པ་མེད་ན་སྤོང་མི་ནུས། །
རྟོག་པ་མེད་ཀྱང་སྤོང་ནུས་ན། །
སེམས་ཅན་ཀུན་ལ་འབད་མེད་པར། །
ཕྱག་རྒྱ་ཆེན་པོ་ཅིས་མི་སྐྱེ། །
དེས་ན་ཕྱག་རྒྱ་ཆེན་པོ་ཉིད། །
ཡིན་མིན་ཤོར་ས་གོལ་ས་མེད། །
ཡོད་ན་ཕྱག་རྒྱ་ཆེན་པོ་མིན། །
དེ་ཕྱིར་དེ་འདྲའི་ཆོས་ལུགས་ཀྱི། །
ཕྱག་རྒྱ་ཆེན་པོ་གསུངས་པ་མེད། །
ཅེས་སྨྲ་བ་ནི། དཔལ་ཆེན་ས་ར་ཧ་ལ་ངན་བརྗོད་བྱས་པར་སྣང་ནའང༌། དཔལ་ཆེན་ས་ར་ཧའི་དགོངས་པ་མ་ལོན་པར་བརྒལ་བར་སྣང་སྟེ། བལ་གྱི་སྐུད་པ་བྱ་བ་ལ་བལ་གྱི་ཆ་ཉིད་བལ་སྣེ་མ་འཛིངས་པར་མ་བཅོས་པའམ་མ་འཁྲུགས་པའི་ཆ་སྒྲིམས་ན་སྐུད་པ་འཇུར་ཐུག་མེད་པར་འབྱུང་གི །བལ་སྣེ་དཀྲུགས་པའམ་བཅོས་པ་སྟེ་ལྷུག་པ་མ་ཡིན་པར་གྲུ་གུར་འཛིངས་པ་ཞིག་སྒྲིམས་ན་འཇུར་ཐུག་ཅན་དུ་འགྱུར་བ་ལྟར། དེའི་དོན་ནི་གཉུག་མ་མ་བཅོས་པ་བདེ་བར་གཤེགས་པའི་སྙིང་པོ་དེ་ཉིད་གློ་བུར་དྲི་མ་བཅོས་པའི་ཕུང་ཁམས་བཅུའི་རྩ་རླུང་ཐིག་ལེ་སེམས་བཅས་ཀྱི་སྲོག་བཅུའམ་རྣམ་ཤེས་ཀྱི་ཕུང་པོ་དང་ནམ་མཁའི་ཁམས་ཁྱབ་བྱེད་དུ་བྱས་ནས་ཡོན་ཏན་བརྒྱད་ཀྱི་སྲོག་གི་བཅོས་རྩོལ་འདུས་བྱས་པས་འཁོར་བའི་འཁྲུལ་ཆོས་འདི་དག་བྱུང་བ་སྟེ། དུས་འཁོར་རྩ་རྒྱུད་ལས།
ལྟེ་བའི་དབུས་ན་གནས་པའི་སེམས། །
སྲོག་གི་ཡོན་ཏན་བརྒྱད་ཀྱིས་བཅིངས། །
བདག་བསྐྱེད་རྣམས་ཀྱི་དར་སྲིན་བཞིན། །
ཞེས་འབྱུང་བས་ཡོན་ཏན་བརྒྱད་པོ་དེ་ཉིད་ཀྱིས་གཉུག་མ་དྲི་བྲལ་ཆུ་ལ་རྙོག་མ་ལྟར་རབ་ཏུ་རྙོག་མ་ལྟར་རབ་ཏུ་རྙོག་ཅིང་བཅོས་པ་ཉིད་ཀྱི་བཅོས་མ་དེ་ཉིད་གོམས་ནས་འཁྲུལ་ཆོས་དེ་འཁྲུལ་ངོར་མ་བཅོས་པ་ལྟར་ད་ལྟ་འཁོར་བ་ཀུན་རྫོབ་པའི་ཆོས་འདི་ཐམས་ཅད་བདེན་བདེན་ལྟར་མ་རིག་པའི་གཉིད་མ་སངས་ཀྱི་བར་གཞོམ་དུ་མེད་པར་བཅོས་མ་ཉིད་མ་བཅོས་པར་སྣང་བས་ཨ་ནཱ་ཧ་ཏ་ཞེས་འཁྲུལ་པ་མ་རིག་པ་མི་ཤིགས་པའི་ཐིག་ལེ་ཞེས་དཔལ་ལྡན་གསང་བ་འདུས་པ་སོགས་ལས་རྒྱ་ཆེར་བཤད་ཅིང༌། བཅོས་མ་འདི་ཉིད་ཀྱིས་ཇི་ལྟར་བཅོས་པའི་མ་བཅོས་ལྟར་སྣང་བའི་ཀུན་རྫོབ་པའི་བདེན་ཆ་ཐམས་ཅད་ནི་མ་བཅོས་པའི་བདེན་པ་མིན་པ་ཉིད་ཀྱིས་བཅོས་མར་སོང་བས་བཅོས་མ་དེ་ཉིད་ཀྱི་རྫུན་ཕུགས་རྡིབ་པའི་བཅོས་ཆའི་ཆ་ཐམས་ཅད་ཀྱི་འདུ་བྱེད་ཀྱི་རྒྱུ་སོགས་སྤྲོ་བར་མི་བྱ་བར་རྩོལ་བྲལ་གཉུག་མ་བདེ་གཤེགས་སྙིང་པོའི་རང་བབས་ལ་བཞག་པས་གློ་བུར་དྲི་མའི་སྲོག་ཡོན་ཏན་བརྒྱད་མི་ཤིགས་པ་ལྟར་སྣང་བའི་བདེན་ཆ་ཐམས་ཅད་ནམ་མཁའ་ལ་མིག་དག་པས་བལྟས་པས་སྐྲ་ཤད་མ་དམིགས་པ་ལྟར་འགྱུར་བའི་ལྟ་སྒོམ་འདི་ཉིད་ལ། དཔལ་ལྡན་འདུས་པ་ལས། རྩ་བ་སྤྲོས་བྲལ་གྱི་ཐིག་ལེ་ཞེས་འབྱུང་བ་ཉིད་ཀྱི་འཁྲུལ་མ་འཁྲུལ་གྱི་དངས་སྙིགས་འབྱེད་པ་ལ་བཅོས་མ་བཅོས་གྲིམས་ལྷོད་ཉིད་ལ་རགས་པ་གསང་ཆེན་རྡོ་རྗེ་ཐེག་པའི་ངེས་པར་སྣང་བའི་ཕྱིར། དཔལ་ཆེན་ས་ར་ཧའི་རྫོགས་རིམ་དོ་ཧའི་སེམས་བྲམ་ཟེའི་སྐུད་པ་འཁལ་བར་མ་བཅོས་པར་འཇོག་པའི་དཔེས་བསྟན་པ་ན་དཔལ་ལྡན་འདུས་པ་སོགས་ནས་རྒྱ་ཆེར་བཤད་པའི་སྙིང་པོ་སྔགས་ཀྱི་ཐིག་ལེ་བླ་ན་མེད་པར་ཡང་འགྱུར་བ་ཡིན་ནོ། །
དེ་ལྟར་དྲི་བཅས་ཀྱི་ཕུང་ཁམས་བཅུ་དང་ཡོན་ཏན་བརྒྱད་ཀྱི་སྲོག་དག་པ་ན་དྲི་བྲལ་གྱི་ཕུང་ཁམས་བཅུ་དང་ཡོན་ཏན་བརྒྱད་ཀྱི་སྲོག་ལ་ལོངས་སྤྱོད་པ་ན་དག་པའི་རྟགས་བཅུ་དང་ཡོན་ཏན་བརྒྱད་འཆར་བ་ཡིན་ཏེ། རྗེ་ཁམས་པ་ཆེན་པོས། རྗེ་སྙི་བ་ཆེན་པོ་ལ་བསྟོད་པ་ཕུལ་བར། རྟགས་བཅུ་ཡོན་ཏན་བརྒྱད་སོགས་མཐར་ཕྱིན་མཛད། །ཅེས་འབྱུང་བ་ལྟར་མངོན་དུ་མཛད་པ་ཡིན་ནོ། །འདི་ལྟ་བུའི་ཟབ་གནད་མ་རྟོགས་ཀྱང༌། ཕྱི་རོལ་པ་གང་དག་འཇིག་རྟེན་པའི་གསང་སྔགས་ཀྱི་ལུས་སེམས་བྱེད་བཅིང་གི་དབང་གིས་ཟག་བཅས་ཀྱི་མངོན་ཤེས་ཅུང་ཟད་ཀྱིས་བརྟགས་པ་ན་རྣམ་པར་མ་དག་གི་སྲོག་ཡོན་ཏན་བརྒྱད་ལྡན་དང་ནུས་པ་བཅུ་ལྡན་ལ་སོགས་ལ་འཁྲུལ་ནས་འཆིང་གྲོལ་གྱི་གནད་གྲངས་ཅན་གྱི་རྡུལ་མུན་སྙིང་སྟོབས་གསུམ་གྱིས་ཁྱད་པར་དུ་བྱས་པའི་ཡོན་ཏན་བརྒྱད་ཆ་སྙོམས་མི་སྙོམས་ལ་རག་པ་དང༌། རིག་བྱེད་མཐའ་པས་ས་འོག་མུན་པའི་དཀྱིལ་འཁོར་གྱི་འོག་ན་དྲང་སྲོང་ཆེན་པོ་ཉི་མའི་ཤིང་རྟས་འཁོར་བ་སྣ་ཚོགས་པ་སྒྱུ་མའི་གཟུགས་སྤྲུལ་ནས་བདག་བཅས་ཀྱི་སྐྱེས་བུ་རྣམས་བཅིངས་ཏེ། སྒྱུ་མ་དེ་དྲང་སྲོང་གི་ངང་དུ་བསྡུས་པའམ་ཐིམ་པ་ན་མྱང་འདས་སུ་གྲོལ་བར་འདོད་པ་སྟེ། ནང་རྡོ་རྗེའི་ལུས་ཀྱི་རྩ་འཁོར་རྣམས་སུ་གཉུག་མའི་ལྷ་སྒྲིབ་པ་དང་བྲལ་མ་བྲལ་གྱི་མི་ཤིགས་པའི་ཐིག་ལེས་བཅོས་པ་དང་མ་བཅོས་པའི་གནད་ཀྱི་འཆིང་གྲོལ་ལས་ཐར་པ་ཡོད་མེད་ལ་རགས་པ་མ་རྟོགས་ཏེ་མངོན་ཤེས་ཉིད་ལོག་ཤེས་ཀྱི་འཁྲུལ་རྟོག་ཏུ་སོང་ནས་འཁོར་ལོའི་གནས་དེ་དག་ས་འོག་དང་གཉུག་མའི་ལྷ་ནི་དྲང་སྲོང་བདག་བཅས་སུ་མཐོང་བ་སོགས་ཀྱི་གཞུང་ལུགས་ཆེས་ལོག་པ་དུ་མ་བྱུང་བ་ཡིན་ནོ། །
བྲམ་ཟེ་ཆེན་པོའི་དགོངས་པ་རྗེ་སྒམ་པོ་པའི་བཞེད་པའི་ཕྱག་ཆེན་ནི། འཇིག་རྟེན་པའི་ཏིང་ངེ་འཛིན་བདེ་གསལ་མི་རྟོག་གསུམ་གྱི་གོལ་ས་དང༌། འཇིག་རྟེན་ལས་འདས་པའི་བདག་གཉིས་ཀྱིས་སྟོང་བའི་སྤྲོས་བྲལ་ཆོས་ཀྱི་དབྱིངས་ཀྱི་ལྟ་སྒོམ་ལ། ཡེ་སྟོང་གི་གཤིས་ཤོར་དང༌། དེ་ཉིད་ལ་བློ་བཞག་པ་སྒོམ་ཤོར་དང༌། སྟོང་པ་ཉིད་དངོས་པོར་གྲུབ་པའམ་བདག་ཏུ་གྲུབ་པ་ལམ་དུ་ཤོར་བ་དང༌། དེའང་ཐོས་བསམ་སྟེ་ལུང་རིགས་ཚད་མས་དྲངས་པའི་རྗེས་དཔག་ཚད་མའི་གོ་ཡུལ་ཙམ་མིན་པར་ཡུལ་སྤྲོས་པ་དང་བྲལ་པའི་སྟོང་ཉིད་ལ་ཡུལ་ཅན་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་གཉིས་ཕན་ཚུན་སྤྲོས་པ་མཐའ་བརྒྱད་དང་བྲལ་བར་ཆུ་ལ་ཆུ་བཞག་ཏུ་སོང་བ་ནི་ཡང་དག་པའི་ལྟ་སྒོམ་མ་ཡིན་ན་དེ་ལས་ལྷག་པའི་ཡང་དག་པའི་ལྟ་སྒོམ་ཞིག་བདག་ཉིད་ཆེན་པོ་ས་སྐྱ་པཎྜི་ཏས་ཀྱང་བསྟན་དུ་ག་ལ་ཡོད། གོལ་ས་གསུམ་པོ་བཅད་པ་ཙམ་གྱིས་ཉན་ཐོས་ཀྱི་འགོག་པར་འགྱུར་བའི་ཁྱབ་པ་ངེད་ཀྱིས་ནི་མ་སྨྲས་ལ། ཉིད་ཀྱི་ཞལ་བཞེས་འདུག་ན་དེ་ལྟ་ན་བེམས་པོ་སོགས་ཐམས་ཅད་ཀྱང་ཉན་ཐོས་འགོག་པར་ཅིས་མི་འགྱུར་ཞིང་ཉན་ཐོས་འགོག་པ་སྡེ་བ་སོགས་ཁ་ཅིག་ལྡན་མིན་འདུ་བྱེད་ཀྱི་རྫས་སུ་འདོད་པར་སྣང་ཡང༌། ཐེག་པ་ཆེན་པོ་དབུ་མ་པ་དག་འཕགས་པ་གསུམ་གའི་འགོག་པ་སྤྲོས་བྲལ་སྟོང་ཉིད་ལ་འཇོག་པ་ལྟར་ནའང༌། ཁྱད་པར་ཀླུ་སྒྲུབ་ཀྱི་ཉན་རང་ལ་ཆོས་ཀྱི་བདག་མེད་ཀྱི་རྟོགས་པ་ཡོད་པར་བཞེད་པའི་ཕྱོགས་ལྟར་ན་ཉན་ཐོས་ཀྱི་འགོག་པའི་སྤྲོས་བྲལ་ནི་མདོའི་ལྟ་བ་དང༌། ལྟ་བ་དེ་ཉིད་ཀྱི་ཆ་ནས་སྔགས་ཀྱི་ཕྱག་ཆེན་གྱི་ལྟ་བ་ཁྱེད་རང་གིས་མཆོག་ཏུ་མི་བཞེད་པས་ཉན་ཐོས་འགོག་པའི་ལྟ་བ་དང་ཕྱག་ཆེན་གྱི་ལྟ་བའང་གཅིག་པར་དོན་གྱིས་ཞལ་བཞེས་དགོས་པར་ཉིད་རང་ལའང་འགྱུར་རོ། །ཤོར་གོལ་སྤང་དགོས་སྙམ་པའི་རྣམ་རྟོག་ཕྱག་རྒྱ་ཆེན་པོ་ཡིན་མིན་ཀྱང༌། ས་སྐྱ་པཎྜི་ཏ་ཉིད་ཀྱིས་ཀྱང་ཇི་ལྟ་བར་མ་དགོངས་པར་སྣང་སྟེ། རྟོག་པ་ཞེས་བྱ་བ་ནི་ཡུལ་ཁོང་དུ་ཆུབ་པར་བྱེད་པ་ཉིད་ཀྱི་བི་ཛྙྱཱན་ཞེས་མངོན་པར་རྟོགས་པའི་དོན་ཅན་དུ་བཤད་པ་ཉིད་ཀྱི་ཕྱིར། དེའང་སྔར་རྟོགས་ཟིན་པ་ཉིད་ལ་ནི་རྟོགས་པ་དང༌། ད་ལྟ་བ་རྟོག་བཞིན་པ་དང༌། མ་འོངས་རྟོག་བྱ་ལ་རྟོགས་པ་ལ་ནི་རྟོག་པ་ཞེས་འཇུག་པ་ཡིན་པས། གཉུག་མ་སྒྲིབ་བྲལ་གྱི་མ་འཁྲུལ་བར་རྟོག་པའི་རྟོག་པ་ཡེ་ཤེས་དང༌། གློ་བུར་སྒྲིབ་བཅས་ཀྱི་འཁྲུལ་པར་རྟོག་པའི་རྟོག་པ་རྣམ་ཤེས་ཏེ་གཉིས་ཡོད་པ་ལས། སྔ་མའི་རྟོག་པ་ནི་ཕྱག་རྒྱ་ཆེན་པོ་དངོས་ཡིན་ལ། ཕྱི་མའི་རྟོག་པས་ཀྱང་ཕྱག་རྒྱ་ཆེན་པོ་སྒྲུབ་པར་ནུས་པའི་ཤོར་གོལ་གཅོད་མི་ནུས་སོ་སྙམ་དུ་དགོངས་པ་ཡང་མི་འཐད་དེ།
འོ་ན་དཔལ་ལྡན་ས་སྐྱ་པ་ཉིད་ཀྱི་ཐུགས་རྩིས་སོ་ལམ་འབྲས་བུ་དང་བཅས་པ་དང༌། གཞན་ཡང་བདེ་གསང་གི་རིམ་པ་ལྔ་དང༌། སྦྱོར་བ་ཡན་ལག་དྲུག་ཐམས་ཅད་ཀྱང་ཕྱག་རྒྱ་ཆེན་པོ་ལྟ་སྒོམ་དུ་བྱེད་པ་ཡིན་ནམ་མིན། མིན་ན་ས་པཎ་ཉིད་ཀྱིས། དྭགས་པོ་བའི་ཕྱག་ཆེན་གྱི་ལྟ་སྒོམ་དེ་ཕྱག་རྒྱ་ཆེན་པོའི་ལྟ་སྒོམ་ཡང་དག་པ་མ་ཡིན། ལམ་འབྲས་སོགས་ཀྱི་ལྟ་སྒོམ་དེ་ཉིད་ཕྱག་རྒྱ་ཆེན་པོའི་ལྟ་སྒོམ་ཡིན་པར་བཤད་པ་དང་འགལ། ཡིན་ན་ཁྲིད་སྲོལ་དེ་དག་གི་ཕྱག་རྒྱ་ཆེན་པོའི་ཤོར་གོལ་རྣམས་གཅོད་པར་མི་ནུས་པར་འགྱུར་བའི་ཕྱིར་ཏེ། ལམ་འབྲས་ལ་སོགས་པར་རྟོག་སྒོམ་གྱི་རྣམ་གཞག་ཁོ་ན་ལྟ་བུར་ཟད་པར་སྣང་བའི་ཕྱིར་ཏེ། གྲུབ་ཆེན་ཡུ་མོས་ལམ་འབྲས་ལས་ཟུར་ཟའི་ཆེད་དུ། འོད་གསལ་གསལ་སྒྲོན་དུ།
ཁ་ཅིག་སྐུ་དང་ཕྱག་མཚན་ཡིག་འབྲུ་དང༌། །
འཁོར་ལོ་པ་དག་གཏུམ་མོ་ཐིག་ལེ་དང༌། །
སྒྲ་རིས་ཕྲ་མོ་རྩ་དང་རླུང་ལ་སོགས། །
སྒྲུབ་ཐབས་བརྒྱ་ཕྲག་མན་ངག་སྟོང་ཕྲག་དག །
གླེགས་བམ་བྲིས་ཏེ་མཁས་པའི་ང་རྒྱལ་བྱེད། །
རྟོགས་པའི་རྣལ་འབྱོར་སུ་ལ་ཅི་བྱར་མཆི། །
ཞེས་འབྱུང་བ་ཉིད་ཀྱི་ཕྱིར་ལེགས་པར་དགོངས་དགོས་སོ། །དེ་ལྟར་གསང་སྔགས་རྡོ་རྗེ་ཐེག་པ་བླ་ན་མེད་པའི་རྫོགས་རིམ་སྦྱོར་བ་ཡན་ལག་དྲུག་གི་མཐར་ཡེ་ཤེས་ཀྱི་སྐུ་སྒྲུབ་པར་བྱེད་པ་ལ་ལོ་གསུམ་ཕྱོགས་གསུམ་གྱིས་འགྲུབ་པའི་གནད་འཆིང་ཚུལ་ཀྱང་ཡིད་ལ་མི་བྱེད་པ་མ་བཅོས་པར་འཇོག་པའི་ཚུལ་འདི་ཉིད་ཡིན་པ་དང༌། གྲུབ་ཆེན་མན་ལུང་པས། །
སྐལ་བཟང་དད་བརྩོན་མཐར་ཕྱིན་པས། །
ཞེས་ཁུངས་དྲངས་ནས། སོར་སྡུད་ནས་ཏིང་ངེ་འཛིན་མཐར་ཕྱིན་པའི་བར་ལ་ལོ་བཞི་དང་ཟླ་བ་ཕྱེད་བརྒྱད་ཀྱིས་མཆོག་གི་དངོས་གྲུབ་ཐོབ་ཅེས་གསུངས་པའང་གདམས་པ་འདི་ཉིད་ཀྱི་བྱེད་པ་ཁོ་ན་ལ་རག་པ་ཉིད་ཀྱི་ཕྱིར། ཕྱག་རྒྱ་ཆེན་པོ་ཡིད་ལ་མི་བྱེད་པའི་ཆོས་ཚུལ་འདི་ལ་འཕགས་པའི་ཡུལ་ན་དཔལ་ཤ་ཝ་རི་དང་རྗེ་བཙུན་མཻ་ཏྲི་པ་ཆེན་པོ་སྟེ། ཡིད་ལ་མི་བྱེད་པའི་ཆོས་སྐོར་དུ་གྲགས་པ་རྣམས་ལས། རྗེ་མཻ་ཏྲི་པའི་ཡིད་ལ་མི་བྱེད་པ་ཞེས་པའི་བསྟན་བཅོས་ལས། ཡིད་མི་བྱེད་པ་དང་ཡིད་ལ་མི་བྱེད་པ་ཞེས་རྣམ་དབྱེའི་བསྡུ་བ་ཡོད་མེད་ཡིན་ཞེས་མདོར་བསྟན་ནས། འཕགས་པ་སྣང་རྒྱན་གྱི་མདོ་ལས།
ཡིད་ལ་མི་བྱེད་པའི་ཆོས་རྣམས་དགེ་བའོ། །
ཡིད་ལ་བྱེད་པའི་ཆོས་རྣམས་མི་དགེ་བའོ། །
ཞེས་ཁུངས་དྲངས་ནས། མདོ་ལས་དེ་ལྟ་ཡིན་ཀྱང་སྔགས་ལ་དེ་ལྟ་མ་ཡིན་ནོ། །ཞེས་དོགས་པ་སྤང་བའི་ཕྱིར། ཧེ་བཛྭ་ལས།
ངོ་བོ་ཉིད་ཀྱིས་སེམས་མེད་ཅིང༌། །
སེམས་ལས་བྱུང་བའང་མེད་པའོ། །
གང་ཕྱིར་ཡིད་ཀྱིས་མི་བསྒོམ་པར། །
འགྲོ་བ་ཐམས་ཅད་བསྒོམ་པར་བྱ། །
ཞེས་དྲངས་ཏེ། ཡིད་ནི་གཉུག་མའི་སྐུ་དང་ཐུགས་སྒྱུ་ལུས་དང་འོད་གསལ་བ་ལ་སྒྲིབ་བྱེད་ཀྱི་ལུས་སེམས་ཉིད་ལ་བཟུང་སྟེ། ལུས་སེམས་དེ་དག་གི་འཁྲུལ་འཁོར་རྒྱུན་གཅོད་བྱེད་ཉིད་དུ་ཁ་ཕྱིར་ལྟ་སོགས་བརྒྱད་ཀྱི་འཁྲུལ་ཆོས་སྐྱེད་བྱེད། དེ་མ་ཐག་པའི་ཡིད་ལ་བྱེད་པའི་རྐྱེན་གྱི་འགྲོ་འོང་འགོག་དགོས་སོ་ཞེས། དེར། འདིར་ནི་ཡིད་ལ་མི་བྱེད་པའི་གནས་བསམ་གྱིས་མི་ཁྱབ་པ་འོད་གསལ་བ་བདག་ལ་བྱིན་གྱིས་བརླབས་པའི་བདག་ཉིད་སྟོང་པ་ཉིད་དང་སྙིང་རྗེ་དབྱེར་མེད་པ་ཟུང་དུ་འཇུག་པ་གཉིས་སུ་མེད་པའི་རྒྱུན་ཡང་དག་པར་རིག་པ་བསྐྱེད་པར་འགྱུར་རོ། །ཞེས་འབྱུང་བས། འཁོར་བ་མཐའ་དག་བསྐྱེད་པའི་དེ་མ་ཐག་ཡིད་དེ་མ་ཐག་པ་ཉིད་དུ་མ་གྲུབ་པའི་འཁྲུལ་མཚང་ངོ་སྤྲོད་པའི་ཟབ་གནད་རྗེ་བཙུན་སྒམ་པོ་པའི་བཞེད་པ་རང་བྱུང་རྒྱལ་བ་མཆོག་གི་གསུང་རབ་རྣམས་སུ་རྒྱ་ཆེར་འབྱུང་ལ། གཉུག་མའི་སྙིང་པོ་གློ་བུར་གྱི་ཡིད་བྱེད་དང་བྲལ་བ་དེ་ཉིད་ལ་སངས་རྒྱས་སུ་བརྗོད་དེ། སོར་ཕྲེང་ལས། དཔེར་ན་ཆུ་དང་འབྲུ་མར་བསྲེས་པ་མི་དམིགས་པ་དེ་བཞིན་དུ་སངས་རྒྱས་ཀྱི་དབྱིངས་ཀྱང་ཉོན་མོངས་པ་བྱེ་བས་གཡོགས་མོད་ཀྱི། ཉོན་མོངས་པ་དང་སངས་རྒྱས་ཀྱི་དབྱིངས་འདྲེས་པར་འགྱུར་བའི་གནས་མེད་དོ། །ཉོན་མོངས་པ་བྱེ་བའི་ནང་ན་འདུག་མོད་ཀྱི་བུམ་པའི་ནང་ན་མར་མེ་འདུག་བཞིན་དུ་བུམ་པ་བཅག་ན་མར་མེ་རབ་ཏུ་འབར་ཞིང་མཛེས་ཏེ་དེ་བཞིན་གཤེགས་པའི་སྙིང་པོ་སྟོན་པར་བྱེད་པ་ནི་རྫོགས་པའི་སངས་རྒྱས་སོ། །ཞེས་འབྱུང་ངོ༌། །དོན་དེ་ཉིད་དཔལ་ས་ར་ཧས།
འཁོར་བ་གང་ཡིན་མྱ་ངན་འདས་པ་གང༌། །
ཡིད་ཀྱི་དྲི་མ་དག་ན་ལྷན་ཅིག་སྐྱེས་པ་སྟེ། །
དེ་ཚེ་མི་མཐུན་ཕྱོགས་ཀྱི་འཇུག་པ་མེད། །
ཇི་ལྟར་རྒྱ་མཚོ་དྭངས་བར་གྱུར་པ་ལ། །
ཆུ་བུར་ཆུ་ཉིད་དུ་ནི་ཐིམ་པར་འགྱུར། །
ཞེས་འབྱུང་བའི་ཕྱག་རྒྱ་ཆེན་པོ་ཡིད་ལ་མི་བྱེད་པའི་ལྟ་སྒོམ་སྤྱོད་འབྲས་འདི་ལ། གངས་ཅན་གྱི་གྲགས་པ་ཆེན་པོ་ས་སྐྱ་པཎྜི་ཏ་ཆེན་པོ་དང༌། ཇོ་ནང་པ་དང༌། བོ་དོང་པ་དང༌། དགའ་ལྡན་པ་སོགས་དུ་མས་འགོག་པར་བཞེད་པ་ནི་ཆེས་བདེན་ཏེ། དེ་དག་གི་འགོག་པའི་རིགས་པ་དྲག་ཤོས་རྒྱུའི་ཐེག་པའི་དབུ་སེམས་སོགས་དང་འབྲས་བུའི་ཐེག་པའི་བསྐྱེད་རྫོགས་ཀྱི་མན་ངག་དངོས་བསྟན་ཅི་རིགས་ལས་མི་འབྱུང་བའི་ཕྱིར་མི་འཐད་དོ། །ཞེས་དགག་པ་ནི་དགག་པ་མཆོག་ལྟ་བུར་སྐྱེ་བོ་ལུག་ལྟར་ལྐུགས་པ་དག་གིས་མཐོང་མོད་ཀྱང༌། ཚུལ་དེ་ལྟས་དགག་པ་ནི་ཕུབ་མ་ཕྱར་བ་ལྟ་བུར་ཟད་དེ། གྲུབ་མཆོག་ས་ར་ཧ་ཉིད་ཀྱི་དམངས་དོ་ཧར། ཕྱག་རྒྱ་ཆེན་པོ་ཡང་དག་པའི་གནས་ལུགས་ནི་བླ་མ་དམ་པའི་མན་ངག་མེད་པར་ཕྱི་རོལ་པ་ནས་ནང་པ་སངས་རྒྱས་པའི་གྲུབ་མཐའ་སྔགས་ཕྱི་ནང་གི་བསྐྱེད་རྫོགས་ཀྱི་དངོས་བསྟན་གྱི་ཉམས་ལེན་བྱེད་སྐད་པས་དེ་མི་རྟོགས་ཏེ། ལུགས་དེ་དག་དགག་པའི་མཐར། ཕལ་ཆེར་མི་མཐུན་ཕྱོགས་ལ་ཞུགས་པ་ཡིན།
ལྷན་ཅིག་སྐྱེས་བྲལ་གཞན་གང་གི །
མྱ་ངན་འདས་གང་སྒོམ་བྱེད་པ། །
དེ་དག་འགས་ཀྱང་དོན་དམ་ནི། །
གཅིག་ཤོས་འགྲུབ་པར་མི་འགྱུར་རོ། །
ཞེས་འབྱུང་ངོ༌། །འོ་ན་ཡིད་ལ་མི་བྱེད་པའི་ཕྱག་རྒྱ་ཆེན་པོ་དེ་ཇི་ལྟ་བུ་ཞིག་ཁོང་དུ་ཆུབ་པར་འགྱུར་ཞེ་ན། གོང་དུ་བཤད་མ་ཐག་པའི་བསྐྱེད་རྫོགས་ཀྱི་ཉམས་ལེན་དངོས་བསྟན་ལྟར་བཅོས་པ་ནི་དཔལ་ལྡན་ས་སྐྱ་པ་དག་རླུང་དབུ་མར་ཆུད་པའི་བདེ་སྟོང་གི་ཉམས་རྟོགས་རང་བྱུང་གི་ཕྱག་རྒྱ་ཆེན་པོར་འདོད་པ་དང༌། རི་བོ་དགེ་ལྡན་པ་དག །ལུས་ཚོར་ཞུ་བདེ་རྟོག་མེད་དང༌། རྟགས་ཀྱི་དགག་བྱས་སྟོང་པའི་སྒྲ་དོན་འདྲེས་འཛིན་གྱི་རྟོག་ངོའི་སྟོང་ཉིད་ཀྱི་བདེ་སྟོང་དབྱེར་མེད་ཕྱག་ཆེན་དུ་རློམ་ཞིང་ཞེན་པས་གང་སྨྲས་སོ་ཅོག་རྫུན་ཚིག་ཏུ་འགྱུར་བས་ཡུལ་གྱི་གནས་ཚུལ་ལ་ཤེས་རབ་ཀྱི་མིག་ལོང་བས་དེ་བོར་ལ་བླ་མའི་བྱིན་རླབས་ཀྱི་མན་ངག་ཁོ་ན་ལ་རག་ལས། དེ་གུས་པར་བསྟེན་ཅིག་ཅེས། དཔལ་ས་ར་ཧས།
ཀྱེ་ལགས་གང་སྨྲས་རྫུན་པ་ལོང་བ་དེ་བོར་ལ། །
གང་ལ་ཞེན་པ་ཡོད་ན་དེ་ཡང་ཐོངས། །
རྟོགས་པར་གྱུར་ན་ཐམས་ཅད་དེ་ཡིན་ཏེ། །
དེ་ལས་གཞན་ཞིག་སུས་ཀྱང་ཤེས་མི་འགྱུར། །
ཀློག་པ་དེ་ཡིན་འཛིན་དང་སྒོམ་པ་དེ་ཡིན་ཏེ། །
བསྟན་བཅོས་སྙིང་ལ་འཆད་པའང་དེ་ཡིན་ནོ། །
དེ་མི་མཚོན་པའི་ལྟ་བ་ཡོད་མིན་ཏེ། །
འོན་ཀྱང་གཅིག་ཏུ་བླ་མའི་ཞལ་ལ་ལྟོས་པ་ཡིན། །
བླ་མས་སྨྲས་པ་གང་གི་སྙིང་ཞུགས་པ། །
ལག་པའི་མཐིལ་དུ་གནས་པའི་གཏེར་མཐོང་འདྲ། །
ཞེས་འབྱུང་བ་ཡིན་ནོ། །བཞི་པ་ཆོས་ཐམས་ཅད་སེམས་སམ་ཡིད་ཀྱི་བརྟགས་བཞག་ཙམ་དུ་ཟད་ན། ཡིད་དེ་ཉིད་ལ་འཕྲལ་དྲན་པ་དང་ཡིད་བྱེད་འགྲོ་འོང་གི་རྩོམ་པ་དང་བཅོས་མ་མ་བྱས་ཀྱང་ཐོག་མ་མེད་པ་ནས་ཡིད་དེ་ཉིད་སྐྱེ་བའི་རྒྱུ་ཚོགས་གྲངས་ཚང་བའི་ཤུགས་ལས་དགག་ཏུ་མེད་པར་ཆུ་བོ་ཆེན་པོའི་རྒྱུན་ལྟར་འབྱུང་བས་དེ་ལ་མ་བཅོས་པར་འཇོག་ག་ལ་ཐུབ་སྙམ་ན་མ་ཡིན་ཏེ། སེམས་སམ་ཡིད་དེ་ཉིད་འདས་པ་ནས་ད་ལྟར་འོང་བ་ཡང་མེད་ལ། ད་ལྟ་ནས་ཕྱི་མར་འགྲོ་བའང་མེད། མེ་ལོང་དང་བྱད་གཟུགས་ཕྲད་པའི་གཟུགས་བརྙན་གྱི་རྐྱེན་དང་པོར་བཅོས་ནས་འཕྲོད་པས་གཟུགས་བརྙན་འཆར་བ་ལ་ཕྱིས་ཚོགས་པའི་རྐྱེན་འདུ་འཕྲོད་པའི་བཅོས་མ་དང་བྲལ་བ་ན་དུས་གསུམ་པའི་གཟུགས་བརྙན་གཟུགས་ཉིད་དུའང་མ་གྲུབ་པར་རྟོགས་པ་ལྟར། དུས་གསུམ་པའི་ཡིད་བྱེད་དམ་སེམས་ཉིད་དེ་དེ་ལྟར་མ་གྲུབ་པར་ཁོང་དུ་ཆུབ་པ་ཡིན་ཏེ། ཇི་སྐད་དུ།
དངོས་པོར་སྐྱེ་བ་མཁའ་ལྟར་རབ་ཞི་ན། །
དངོས་པོ་རྣམ་སྤངས་ཕྱི་ན་ཅི་ཞིག་སྐྱེ། །
གདོད་ནས་སྐྱེ་མེད་རང་བཞིན་ཡིན་པ་ལ། །
དེ་རིང་དཔལ་ལྡན་བླ་མས་བསྟན་པས་རྟོགས། །
ཞེས་དང༌། མི་ཏྲ་ཛོ་ཀིས།
ཅིར་སྣང་རང་སར་བཞག་ན་བྱ་བྲལ་ལྷུན་གྱིས་གྲུབ། །
གང་ཤར་ངོ་ཡི་གཟུང་ན་རིག་པ་སྤྲོས་དང་བྲལ། །
འགྱུ་བའི་རྩ་རྗེས་བཅད་ན་དྲན་རྟོག་དབྱིངས་སུ་ཡལ། །
ཞེས་འབྱུང་བས། ཡུལ་དང་ཡུལ་ཅན་ཐམས་ཅད་བཅོས་པའི་རྒྱུན་ཆད་ནས་མ་བཅོས་ཡིད་ལ་མི་བྱེད་པར་ངོ་འཕྲོད་པའམ་ངོས་ཟིན་པ་ནི་རང་རིག་ཉིད་ཀྱང་སྐྱེ་འགག་ཏུ་གྲུབ་པའི་སྤྲོས་པ་དང་བྲལ་ན། དེ་དག་ལ་ཡོད་མེད་ཀྱི་ཁ་ཕྱི་ནང་དུ་བལྟ་བའི་རྟོག་དྲན་ཐམས་ཅད་ཀྱི་འོལ་སྤྱི་ཙམ་ཡང་དེར་དེ་གྲུབ་ཏུ་དམིགས་མྱོང་མི་བཏུབ་གྲོལ་བར་འགྱུར་རོ། །དེས་ན་འདི་སྐབས་ཀྱི་ཡིད་ལ་མི་བྱེད་པ་ཞེས་བྱ་བ་ནི་སྒྲ་དོན་འདྲེས་འཛིན་གྱི་རྟོག་པའི་ཡིད་བྱེད་ཙམ་འགོག་པ་ཙམ་གྱིས་ཆོག་པར་བཟུང་བ་མ་ཡིན་ཏེ། སེམས་ཡིད་རྣམ་ཤེས་ཀྱི་ཡིད་དང་དེའི་ཡུལ་ཐམས་ཅད་འགོག་པར་བསྟན་པ་ཡིན་ཏེ། ཡེ་ཤེས་སྣང་བ་རྒྱན་དུ། འཇམ་དཔལ་བྱང་ཆུབ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ཏེ། དུས་གསུམ་མཉམ་པ་འཁོར་གསུམ་ཡོངས་སུ་ཆད་པ་ཡིན་ནོ། །འཇམ་དཔལ་དེ་ལ་འཁོར་གསུམ་ཡོངས་སུ་ཆད་པ་གང་ཞེ་ན། འདས་པ་ལ་སེམས་མི་འཇུག་པ་དང༌། མ་འོངས་པ་ལ་རྣམ་པར་ཤེས་པ་མི་རྒྱུག་པ་དང༌། ད་ལྟར་བྱུང་བ་ཡིད་ལ་བྱེད་པ་མི་འབྱུང་བ་གང་ཡིན་པ་སྟེ། དེ་ནི་སེམས་དང་ཡིད་དང་རྣམ་པར་ཤེས་པ་ལ་མི་གནས་ཤིང་རྟོག་པར་མི་བྱེད་ན་རྣམ་པར་རྟོག་པར་མི་བྱེད་དོ། །རྟོག་པར་མི་བྱེད་དོ། །རྣམ་པར་རྟོག་པར་མི་བྱེད་པ་ནི། འདས་པ་ཡིད་ལ་མི་བྱེད། མ་འོངས་པར་རློམ་སེམས་སུ་མི་བྱེད། ད་ལྟར་བྱུང་བ་ནི་འཕྲོ་བར་མི་བྱའོ། །ཞེས་འབྱུང་ལ། འོ་ན་སེམས་ཡིད་རྣམ་ཤེས་ཏེ་རྣམ་པར་ཤེས་པ་ཚོགས་བརྒྱད་ཀྱི་སེམས་སེམས་བྱུང་གི་ཚོགས་པ་ཐམས་ཅད་བཙན་ཐབས་སུ་ཅིག་ཅར་སོ་སོ་སྐྱེ་བོ་ཞིག་གིས་གདོང་བཟློག་བྱེད་ནུས་པ་སྲིད་ན་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་རོ་སྙམ་ན། དེ་ལྟར་འགྱུར་བ་ལ་ཁྱེད་ཉེས་པ་དང་ལྟས་ངན་དང་གཡང་ས་ཆེན་པོ་དང་བྱུར་ཤལ་ཆེན་པོ་བྱེད་པ་སྲིད་ཀྱང༌། ཁོ་བོ་ནི་དེ་ལྟ་བུ་ཞིག་གི་ཐབས་ཤེས་ཀྱི་གསེང་ལམ་མྱུར་བདེའི་བགྲོད་པ་འདི་ལེགས་པ་དང༌། མཚན་མ་བཟང་བ་དང་གོ་འཕང་འཇིག་པ་མེད་པ་དང་བཀྲ་ཤིས་ཀྱི་དཔལ་འབར་བ་ཆེན་པོར་འདོད་པ་ཡིན་ཏེ། སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་ཡོད་མ་མྱོང་བའི་འཁྲུལ་སྣང་གི་བཅོས་མ་ཀུན་རྫོབ་ཀྱི་བདེན་པ་ཞིག་ལ་འབད་རྩོལ་བྱས་པས་འཁོར་བ་འདི་ཙམ་དུ་འཁྱམས་པ་ཡིན་ཏེ། དཔལ་ཆེན་ས་ར་ཧས།
གཉུག་མའི་རང་བཞིན་བྱིས་པས་མི་མཚན་པར། །
འཁྲུལ་པས་བྱིས་པ་བསླུས་ཞེས་མདའ་བསྣུན་སྨྲ། །ཞེས་དང༌།
སྲིད་པའི་ཕྱག་རྒྱས་འགྲོ་བ་མ་ལུས་བསླུས། །
རང་བཞིན་གཉུག་མ་སུས་ཀྱང་བླངས་པ་མེད། །
ཅེས་འབྱུང་ལ། གློ་བུར་དྲི་མའི་འཁྲུལ་ཆོས་ཀྱི་རྒྱུན་ལ་འབད་པ་མེད་པར་བཞག་པ་ཉིད་ཀྱིས་འཁྲུལ་རྒྱུན་གྱི་མ་རིག་པའི་གཉིད་སངས་པའི་ཉེ་ལམ་འདི་ནི་སྤྱིར་རྒྱུའི་ཐེག་པ་ལས་འབྲས་བུའི་ཐེག་པ་དང༌། ལྷག་པར་སྔགས་ཀྱི་ཐེག་པ་རྒྱུད་སྡེ་བཞི་ལས་བླ་མེད་དང༌། བླ་མེད་ལའང་རྒྱུད་གསུམ་ལས་གཉིས་མེད་ཀྱི་རྒྱུད་ཀྱི་རྫོགས་རིམ་ཉིད་ལ་རག་ལས་ཤིང༌། དེ་ལྟར་རག་ལས་པའི་ཐབས་ཤེས་ཀྱང་ཀུན་རྫོབ་བདེན་པའི་བཅོས་མའི་འབད་པའི་ཆོས་མིན་པ་ལྟ་ཅི་སྨོས་དམ་པའི་ཆོས་ཀྱི་ཕུ་དུད་དུ་གྱུར་པའི་རྒྱུད་སྔགས་བསམ་གཏན་གྱི་ཀུན་རྫོབ་རྫུན་ཆོས་བསླུ་ཆོས་ཐམས་ཅད་ཀྱི་འབད་རྩོལ་དང་བྲལ་བའི་སྤྲོས་བྲལ་དོན་དམ་པའི་བདེན་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཀྱི་དབྱིངས་མི་གནས་པའི་མྱང་འདས་འབད་རྩོལ་གྱི་བྱུང་བ་མིན་པ་ཉིད་བསལ་བཞག་གི་འབད་པ་མེད་པར་ཁོང་དུ་ཆུབ་པ་ན། སོ་སོ་སྐྱེ་བོ་སྦྱོར་ལམ་ཆོས་མཆོག་པ་ལྟ་བུ་ཉིད་ཀྱིས་སྐད་ཅིག་ལ་འཁོར་བ་འཇིག་རྟེན་པའི་འཁྲུལ་ཆོས་བཙན་བཟློག་ཏུ་བྱེད་པར་སྣང་བ་མདོ་སྔགས་ཐམས་ཅད་ལ་གྲགས་པ་ཉིད་ཀྱི་ཕྱིར། ངེད་ཁོ་ན་ལ་དེ་ལྟའི་ཚུལ་དེ་ལྟས་ངན་ཆེན་པོར་ཅི་ལྟར་འགྱུར་ཏེ་མི་འགྱུར་བ་ཉིད་ཀྱི་ཕྱིར། དཔལ་ཆེན་ས་ར་ཧས།
རྒྱུ་མེད་སྔགས་མེད་བསམ་བྱ་བསམ་གཏན་མེད། །
དེ་ཀུན་རང་ཡིད་འཁྲུལ་བར་བྱེད་པའི་རྒྱུ། །
རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། །
བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག །
ཀྱེ་ཧོ་འདི་ནི་རང་རིག་ཡེ་ཤེས་ཏེ། །
འདི་ལ་འཁྲུལ་བར་མ་བྱེད་ཅིག །
དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། །
སྲིད་དང་མཉམ་ཉིད་ཐ་དད་མ་འབྱེད་པར། །
གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། །
ཆུ་ལ་ཆུ་བཞག་བཞིན་དུ་ཤེས་པར་བྱོས། །
བསམ་གཏན་རྫུན་པས་ཐར་པ་རྙེད་མིན་ནོ། །
ཞེས་འབྱུང་ལ། སྤྱིར་གསང་སྔགས་ཀྱི་ཉེ་ལམ་གྱི་འབད་པ་མེད་པར་རང་སར་གྲོལ་བ་འདི་ཉིད་སྔགས་ཀྱི་ཐེག་པར་མ་ཟད། རྒྱུའི་ཐེག་པར་ཡང་ཆེས་གསང་བ་ཡིན་ཏེ། འབད་པ་པོ་ཉིད་ཀྱང་དོན་དམ་པར་གཞི་མ་གྲུབ་ན་ཐར་པའི་ཕྱིར་འབད་པར་བྱ་བ་ཡང་མ་གྲུབ་སྟེ། ཐར་པ་ཉིད་ལ་སྒྲིབ་པའི་འཆིང་བ་ཉིད་ཀྱང་འཆིང་བའི་ངོ་བོར་མ་གྲུབ་པ་ཉིད་ཀྱི་ཕྱིར་ཐར་པ་ལ་འབད་ཀྱང་ཐར་བར་ནུས་ཀྱི་དེ་ལྟ་མ་ཡིན་ན་ཐར་པ་གཏན་མི་སྲིད་པར་འགྱུར་རོ་ཞེས་པ་ཉིད་ཀྱིས། ཁོ་བོ་དྭགས་པོ་བཀའ་བརྒྱུད་པ་དག་ནི་སེམས་ཅན་ཐམས་ཅད་འབད་པ་མེད་པར་གྲོལ་བར་འདོད་པ་ནི་ཆེས་འདོད་དོ། །ཨ་ལ་ལར་འདོད་དོ། །རབ་ཏུ་འདོད་དོ། །ཀུན་ཏུ་འདོད་དོ། །སྤྱིར་འཁྲུལ་པའི་ཐ་སྙད་ཉིད་དུའང་འཁོར་བ་ཐོག་མེད་ནས་འཁོར་བ་ལ་བསྐལ་པ་བགྲང་བའི་གྲངས་སངས་རྒྱས་ཀྱིས་ཀྱང་མ་གཟིགས་ན། སངས་རྒྱས་པ་ལ་བསྐལ་པ་གྲངས་མེད་གསུམ་སྐད་པའི་འབད་རྩོལ་ཀུན་འབད་པ་ཡེ་མེད་པར་སེ་གོལ་ལན་གསུམ་གཏོགས་པ་ཙམ་ཡིན་ནོ་ཞེས་ཇོ་བོ་རྗེ་ཨ་ཏི་ཤ་དག་གསུང་ཞེས་བཀའ་གདམས་ལམ་རིམ་དུ་འབྱུང་ལ། དེ་ལྟའི་ཚོགས་བརྒྱད་ཀྱི་ཤེས་པ་འཁོར་བཅས་བཙན་ཐབས་སུ་བཟློག་ཐབས་ནི། ཤེས་པ་ཐམས་ཅད་ལ་ཀུན་གཞིའི་རྣམ་ཤེས་ཀྱིས་ཁྱབ་པར་གནས་ཤིང༌། ཉོན་ཡིད་ནི་ཀུན་གཞི་ལ་བདག་ཏུ་བལྟ་བ་ཉིད་ཀྱི་དེ་དང་འབྲལ་བ་མེད་ལ། ཤེས་པ་དེ་གཉིས་དང་འཇུག་ཤེས་པ་དྲུག་ཕན་ཚུན་མདུང་ཁྱིམ་ལྟར་རྟེན་དང་བརྟེན་པར་འདུ་མ་བྲལ་བ་ཉིད་ཀྱི་ཕྱིར། ཚོགས་དྲུག་གི་ཤེས་པ་གང་དང་གང་ཤར་བ་ཐམས་ཅད་ལ་སྤྲོས་པ་བཅད་ནས་ད་ལྟར་བའི་ཤེས་པ་ལ་མ་ཡེངས་པར་ཅེ་རེ་ལྟ་བ་ཉིད་ཀྱི་འབད་མེད་དུ་གྲོལ་བ་ཡིན་ལ།
འོ་ན་ཅེ་རེ་ལྟ་བ་པོ་དེ་གང་ཟག་གམ་ཆོས་དེ་རང་གི་སེམས་ཀྱིས་སེམས་ལ་ཅེ་རེ་བལྟ་བ་ཞིག་ཡིན། དེ་ལྟ་ན་བལྟ་བྱ་ལྟ་བྱེད་སོགས་ཀྱི་སྤྲོས་མཚན་དུ་འགྱུར་ལ། དེ་ལྟ་མིན་པར་ཅེ་རེ་བལྟའོ་ཞེ་ན། ཅེ་རེ་བལྟའོ་ཞེས་པའང་མིང་ཙམ་དུ་འགྱུར་སྙམ་ན། ཁོ་བོས་དུས་གསུམ་གྱི་འཁོར་འདས་ཐམས་ཅད་ཀྱི་རྩ་བ་སེམས་ཉིད་དུ་འདུས་པས་དེ་ཉིད་ལ་སྤྲོས་པའི་ཚོགས་བཅད་པའི་ཅེར་ལྟ་ཅེར་འཇོག་གི་སྐབས་འདིར་ནི། ཆོས་གང་ཟག་བལྟ་བྱ་ལྟ་བྱེད་སོགས་ཀྱི་འདི་ལྟར་བལྟ་བ་ཐམས་ཅད་དང་བྲལ་བཞིན། བལྟ་བ་ཉིད་ཀྱིས་དེ་ལྟའི་ཀླན་ཀ་ཐམས་ཅད་ལས་གྲོལ་བ་ཡིན་ཏེ། ཡུམ་ལས། འཇམ་དཔལ་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་དེའི་ཚེ་ཅི་ཞིག་སྒོམ། གསོལ་པ་ཅི་ཡང་མི་སྒོམ་པ་ལགས་སོ། །བཀའ་སྩལ་པ། ཅིའང་མི་སྒོམ་པ་སྒོམ་དུ་ཅི་ཡོད། གསོལ་པ་ཅི་ཡང་མི་སྒོམ་པ་ཉིད་ལགས་སོ། །ཞེས་འབྱུང་བ་ཉིད་ཀྱི་ཕྱིར།
འོ་ན་འབད་མེད་དུ་གྲོལ་བའི་འཇོག་ལུགས་ད་ལྟ་རང་རེ་རྣམས་ཀྱི་སེམས་འདི་ཀ་ཟང་ཐལ་ལེ་བ་ཡིན་པས་མ་བཅོས་པ་ཉིད་ཀྱིས་ཆོག་གམ་ཞེ་ན། དེ་ལྟ་མ་ཡིན་ཏེ། དེ་ལྟ་ན་ཟང་ཐལ་ལེ་བའི་མ་བཅོས་པ་ཉིད་ཀྱིས་བཅོས་པར་སོང་བ་ཡིན་ལ། འོ་ན་དེ་ད་ལྟ་རང་རེས་དེ་ལྟར་འཇོག་མི་ཤེས་སོ་སྙམ་ན་མ་ཡིན་ཏེ། བླ་མ་མཚན་ཉིད་དང་ལྡན་པ་དང་སློབ་མ་སྣོད་ལྡན་ཕྲད་པའི་རྟེན་འབྲེལ་གྱི་བྱིན་རླབས་ལས་དེ་ལྟར་འཇོག་པ་ལས་སླ་བའི་ཆོས་མེད་པའི་ཕྱིར། དེ་ལྟ་མ་ཡིན་པར་ཁ་ལྟའི་འུད་གོག་ཙམ་གྱི་ཚིག་དང་གོ་ཡུལ་གྱིས་དེ་ལྟར་འཇོག་ནུས་པ་མ་ཡིན་ཏེ། དེའི་ཚུལ། དཔལ་ཕག་མོ་གྲུ་པའི་རྣམ་པར་ཐར་པར། རྗེ་སྙི་བ་རིན་པོ་ཆེའི་དྲུང་དུ་འདི་ལྟ་བུའི་ཕྱག་ཆེན་འཁྲུངས་པ་ན། ཐུགས་དགོངས་ལ། བླ་མ་འཛིམ་ལ་སོགས་འགའ་ཞིག་གདམས་ངག་ཆེ་སྟེ། རྟོག་པ་མེད་པས་འདིར་བྱོན་ན་ངོ་མཚར་ཅན་དུ་འོང་དགོངས་པ་དང༌། ཡར་བཞུད་དོན་ཡང་ཡོད་པས། གཙང་དུ་བྱོན་པའི་ལམ་དུ་ཡར་ལུང་གི་དགེ་བཤེས་ཁ་ཆེ་ན་རེ། ཁྱེད་དྭགས་པོ་སྙི་སྒོམ་ཅན་དུ་གདམས་ངག་ཞུས་སམ། ལྟ་བ་སྔར་གྱི་དང་མཐུན་པར་འདུག་གམ་ཟེར། ལྟ་བ་སྔར་དང་མི་འདྲ་བར་གདའ་གསུངས་པས། དགེ་བཤེས་ཀྱིས་དབུ་ཚད་གསང་སྔགས་ཀྱི་ལྟ་བའི་འདོད་ལུགས་རྣམས་བཀོད་ཅིང་འདི་ཙུགས་ཨེ་འདོད། འདི་ཙུགས་ཨེ་འདོད་ཟེར། དེ་ལྟར་ཡང་བདག་མི་འདོད་གསུངས་པས། འོ་ན་ཇི་ལྟར་འདོད། དེ་ང་ལ་སློབས་དང་ཟེར། དེ་ཙུགས་སློབ་ཏུ་བག་མི་ཉན་ཅིང་སློབ་མི་བཏུབ་གསུངས་པས། ཁྱོད་ལ་གཅིག་བྱུང་ནས་འདུག་ཁྱེད་སྒོམ་པོ་པ་ནི་གཤེགས་པ་ན་ངའི་ཙར་བྱོན་དང༌། ངས་བླ་མཆོད་བྱ་ཟེར། ལྐོག་ཏུ་གཞན་ལ་ཁོ་ལ་གཅིག་བྱུང་འདུག །སྔར་དང་མི་འདྲ་བའི་ཆོས་ཀྱི་འདོད་ལུགས་ཀྱང་འགྱུར་འདུག་ཟེར་སྐད། གཙང་དུ་བླ་མ་འགའི་ཞལ་ནས། ཁྱོད་དྭགས་པོ་སྙི་སྒོམ་ཅན་ཟ་ཆོས་འཚོལ་དུ་སོང་ཨང་ཟེར། འགའ་ཞིག་ན་རེ། འོ་སྐོལ་བས་ལྷག་པའི་ཆོས་ཅང་ཡོད་དམ་ཟེར་བས། དེར་ཁོང་རྣམས་རྗེ་སྒམ་པོ་པའི་མདུན་དུ་ཁྲིད་མི་ནུས་པར་དགོངས་ནས། དོན་སྒྲུབ་རྒྱུ་རྣམས་བསྒྲུབས་ནས་མར་ལ་སྒམ་པོར་བྱོན་ཞེས་དང༌། ལར་དབུས་གཙང་གཉིས་སུ་ཁོ་བོས་གདམས་ངག་ཆེ་ཟེར་ཚད་ལ་གཏུགས་ཏེ། ཕྱག་རྒྱ་ཆེན་པོའམ་སྟོང་ཉིད་གཤའ་མར་སྒོམ་ཤེས་པ་མ་བྱུང༌། སློབ་དཔོན་བྲ་ས་བའི་ཞལ་ནས། ཕྱི་ནང་གི་ཆོས་འདི་གཅིག་དུ་བྲལ་གྱི་གཏན་ཚིགས་ཀྱིས་བཤིག་ནས་སྟོང་པར་བྱས་ནས་སེམས་ཀྱང་མ་གྲུབ་པར་ཐག་བཅད་དེ། རླུང་སྟེང་འོག་དབུ་མར་ཁ་སྦྱར་ཞིང་བདེ་སྟོང་ལ་བློ་ལྷན་གྱི་གཏད་ནས་སྒོམ་པ་ཡིན་གསུངས། དེ་རང་བག་དྲག་སྙམ་ནས་ལྟ་སྒོམ་བྱེད་ལོར་བྱས་ཀྱང༌། དེ་ཀ་བློས་བྱས་ཀྱི་བཅོས་མར་སོང་འདུག །དེས་ན་བླ་མ་མཚན་ཉིད་དང་ལྡན་པ་ཡང་རྙེད་དཀའ་བར་འདུག ཁོ་བོ་ཡང་བླ་མ་རིན་པོ་ཆེ་དང་མ་མཇལ་ན་ད་རེས་བྱ་བ་མི་བྱེད་པར་འདུག་པ་ལས་མཇལ་བས་སྒྲོ་འདོགས་ཆོད་ན་གདམ་ངག་འཚོལ་བའི་སྤྲོས་པ་ཆོད་པ་ཡིན་གསུངས། ཞེས་འབྱུང་བ་ལྟར་ཤེས་པར་བྱ་དགོས་སོ། །
འོ་ན་ཁྱོད་ཀྱི་སྔགས་ལམ་གྱི་ཕྱག་རྒྱ་ཆེན་པོའི་སེམས་འཇོག་དེ་སྤྲོས་པ་འབད་པའི་བརྡ་ཚིག་གིས་མི་འཇལ་ན་སྐལ་བ་དང་ལྡན་པའི་སློབ་མས་ཇི་ལྟར་ཁོང་དུ་ཆུབ་པར་བྱ་ཞེ་ན། དེ་ནི་མཚན་ཉིད་དང་ལྡན་པའི་བླ་མ་དང་སྐལ་ལྡན་གྱི་སློབ་མའི་འདུ་འཕྲོད་ཁོ་ན་ལ་རག་པ་ལས་གཞན་པའི་ཐབས་ཤེས་ཡོད་པ་མིན་ཏེ། དཔལ་ཆེན་ས་ར་ཧས།
བླ་མས་བསྟན་པ་བརྗོད་མིན་ན། །
སློབ་མས་གོ་བ་མ་ཡིན་ཏེ། །
ལྷན་ཅིག་སྐྱེས་པ་བདུད་རྩིའི་རོ། །
གང་གིས་ཇི་ལྟར་བསྟན་པར་བྱ། །
གང་གི་ཚད་མར་འཛིན་པའི་དབང་གིས་སུ། །
བླུན་པོ་བྱེ་བྲག་རྙེད་པ་སྟེ། །
དེ་ཚེ་གདོལ་པའི་ཁྱིམ་དུ་རོལ། །
འོན་ཀྱང་དྲི་མས་མི་གོས་སོ། །
ཞེས་འབྱུང་བས་མཚན་ལྡན་གྱི་བླ་མ་ལ་མོས་གུས་ཚད་མར་སོང་བའི་དགེ་བའི་མཐུས་སློབ་མ་བླུན་པོའང་འཁྲུལ་མ་འཁྲུལ་གྱི་བྱེ་བྲག་རྙེད་ནས་འཁྲུལ་པ་དང་འཁྲུལ་བྲལ་རོ་མཉམ་པ་གདོལ་པའི་སྤྱོད་པས་ཆགས་པ་དང་ཆགས་བྲལ་གྱི་དགེ་མི་དགེ་གང་སྤྱོད་ཀྱང་འཆིང་བའི་དྲི་མས་མི་གོས་སོ་ཞེས་འབྱུང་བ་ཉིད་ཀྱི་ཕྱིར། ཆོས་ཚུལ་འདི་ནི་གསང་ཆེན་གྱི་སྐལ་མྱོང་ཁོ་ན་ལ་རག་པ་ལས་གཞན་དུ་འཁོར་དང་ཐོས་པ་སོགས་ཀྱི་གྲགས་འབྱོར་གྱི་དབང་དུ་འགྲོ་བ་མ་ཡིན་ཏེ། འཇིག་རྟེན་པའི་ཁ་ངག་ལས་ཀྱང༌།
གླུ་ཆུང་སོ་ཡི་བར་ནས་ལེན། །
ཁ་འུབ་སོ་ལ་ཅི་ཆ་ཡོད། །
ཅེས་འབྱུང་བ་ལྟར་གཞན་པ་དག་གིས་རྟོགས་པའི་གནས་མེད་དོ། །དེའི་ཕྱིར་དྭགས་པོའི་འབད་མེད་རང་གྲོལ་གྱི་ཟབ་གནད་འདི་ཉིད་བཅོམ་ལྡན་འདས་དུས་ཀྱི་འཁོར་ལོའི་རྫོགས་རིམ་བླ་ན་མེད་པ་ཡིན་ཏེ། དབང་མདོར་བསྟན་གྱི་འགྲེལ་པར།
དང་པོར་ཐོག་མཐའ་ལས་གྲོལ་བའི། །
དབུ་མ་ཙམ་ལ་ཡང་དག་གནས། །
གང་ཞིག་དེར་གནས་འདོར་བ་སྟེ། །
འདི་ཡི་སྣང་བ་བཅུ་བདག་ཉིད། །
ཅེས་འབྱུང་བས་དག་མ་དག་གི་དབང་ཤེས་ལྔའི་ཡུལ་དང་ཡུལ་ཅན་གྱི་ཤེས་པ་སྐྱེད་སྡུད་འདི་ཉིད་ལ་དྭགས་པོ་བཀའ་བརྒྱུད་པའི་གསུང་ངག་ལྟར་རིག་པ་རྐྱང་དེ་ཉིད་ཐར་འདོད་དག་ཉམས་ལེན་གྱི་སྙིང་པོར་བསྔགས་པ་ཡིན་ནོ། །ལྔ་པ་ནི། དེ་ལྟར་མཉམ་པར་བཞག་པས་གང་དུ་ཡང་ངོས་བཟུང་མེད་པར་བཅོས་པ་དང་བཅོས་མིན། རྟོགས་པ་དང་མ་རྟོགས་པ། འཇོག་བྱ་འཇོག་བྱེད་ཐམས་ཅད་ཀྱི་གཞི་རྩ་བྲལ་བ་ཉིད་ཀྱི་ངང་དུ་ཉེ་བར་ཞི་བ་ཡིན་ཏེ།
རྩ་བ་བྲལ་བ་དེ་ཉིད་གང་སེམས་པ། །
བླ་མའི་མན་ངག་ཐོབ་པ་དེ་ཡིས་ཆོག །
འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཞེས། །
རྨོངས་པ་མདའ་བསྣུན་གྱིས་སྨྲས་ཙེན་ནེ་ཤེས་པར་གྱིས། །
ཞེས་འབྱུང་ངོ༌། །དེ་ལྟར་མཉམ་པར་བཞག་པས་གཉུག་མ་བདེ་གཤེགས་སྙིང་པོ་དང༌། གློ་བུར་དྲི་མ་རྣམ་ཤེས་ཚོགས་བརྒྱད་ཀྱི་ཆ་ལས་དྲི་མ་སྤང་བྱའི་ཆ་ཐམས་ཅད་ཕྱི་ཕྱིར་སོ་སོར་སྡུད་ཅིང་མི་ལེན་པ་དང༌། བླང་བྱ་དྲི་མེད་ཀྱི་ཕྱིར་སོ་སོར་སྡུད་ཅིང་ལེན་པར་བྱེད་པ་སྟེ། རྣལ་འབྱོར་འདིའི་མིང་ལ། པྲ་ཏྱཱ་ཧ་རཿཞེས་བྱ་བ་ཡིན་ཏེ། པྲ་ཏི་ནི་ཉེར་བསྒྱུར་གྱི་དོན་མང་པོ་ལ་འཇུག་ཀྱང་འདིར་སོ་སོར་ལ་འཇུག་ལ། ཨཱ་ཧ་ར་ནི་ཟས་དང་སྡུད་པ་དང་སྤང་བ་དང་གཅོད་པ་ལ་འཇུག་པས། འགྲེལ་ཆེན་ལས། སོ་སོར་སྡུད་པ་ཞེས་པ་ལ་འཁོར་བ་རྣམས་ཀྱི་སྡུད་པ་ནི་མིག་ལ་སོགས་པའི་དབང་པོ་རྣམས་ཀྱི་གཟུགས་ལ་སོགས་པའི་ཡུལ་འཛིན་པའོ། །དེ་ཡོངས་སུ་སྤོང་བ་ནི་སོ་སོར་སྡུད་པ་ཞེས་བརྗོད་དོ། །ཞེས་གསུངས་པའི་ཕྱིར་མིག་སོགས་དབང་ལྔ་སོ་སོར་སྡུད་པའམ་ཟ་བའི་རྒྱུ་ནི་གཟུགས་སོགས་ཡུལ་ལྔ་ཡིན་ལ། པྲ་ཏི་དགག་པའི་སྒྲ་སྟེ། འཁོར་བའི་མིག་སོགས་ཀྱི་ཡུལ་འཛིན་པ་ཕྱིར་བཀག་པའི་ཕྱིར་ཏེ། བྲམ་ཟེ་ལ་ཟས་བྱིན་པ་སྦྱིན་བདག་གིས་ཕྱིར་བསྡུས་ཤེས་པ་ལྟར། འཁོར་བའི་མིག་སོགས་ཀྱི་ཡུལ་འཛིན་པ་ཕྱིར་བཀག་པའི་དོན་ཅན་ནོ། ། 
དེའང་དབྱིངས་ཀྱི་ནུས་པ་ལ་ཡང་མ་དག་པའི་གཟུང་འཛིན་འཕྲོག་གཅོད་འཇོམས་སྤང་སོགས་ཀྱང་ཡོད་ཅིང༌། ཉེར་བསྒྱུར་པྲ་ཏི་དང་སྦྲེལ་བ་ཉིད་ཀྱིས་འཁོར་བའི་ཟས་མི་སྡུད་མི་ལེན་པ་ཉིད་ཀྱི་སྡུད་པ་དང་གཅོད་པར་བྱས་པ་ཉིད་ཀྱི་ཕྱིར་དབང་ཤེས་ཡུལ་ལ་མི་འཇུག་པ་ནི་ཐ་མལ་པའི་སོར་སྡུད་དང༌། པྲ་ཏི་བཟློས་པའི་དོན་ཡིན་པ་ཉིད་ཀྱི་ཕྱིར། དབང་སོགས་འཇུག་པ་བཀག་པའི་ཤུལ་དུ་རྣམ་པ་གཞན་པའི་ནང་གི་ཤ་ལ་སོགས་པའི་མིག་སོགས་ལ་རྣམ་པ་གཞན་པའི་ཆོས་ཉིད་ཀྱི་གཟུགས་སོགས་ཡུལ་ལྔ་ལ་སོ་སོར་ཟ་བ་ལ་འཇུག་པར་བྱེད་པས་ན་སོར་སྡུད་དོ། །དེ་ཡང་འདུས་པར།
དབང་པོ་ལྔ་པོ་རྣམས་ཀྱི་ནི། །
རང་གི་འཇུག་ནས་སོ་སོ་ལ། །
འདོད་པ་ཕྱི་ཕྱིར་སྡུད་པས་ན། །
ཞེསགསུངས། སོ་སོར་སྡུད་པ་ཞེས་དང༌། སྒྲོན་གསལ་ལས། སོར་སྡུད་ཀྱི་སྒྲ་དོན་གཟུགས་སོགས་ཡང་དང་ཡང་དུ་ལེན་པ་ལ་བཤད་ཅིང་ཕྱོགས་འདིར་མི་འཛིན་པ་ལ་བཤད་པས། ལུགས་དེ་གཉིས་འགལ་བ་ཉིད་ཀྱི་ཕྱིར་དུས་ཀྱི་འཁོར་ལོ་བའི་ལུགས་འདི་མི་འཐད་དོ་སྙམ་དུ། རེད་མདའ་བ་ན་རེ།
སྦྱོར་བ་ཡན་ལག་དྲུག་གི་ཁྲིད་རྣམས་ཀྱང༌། །
གསང་བ་འདུས་པའི་རྒྱུད་དང་འགལ་བར་སྣང༌། །
དེ་དོན་ཉམས་སུ་ལེན་པའི་རིམ་པ་ཡང༌། །
ཀླུ་སྒྲུབ་ཡབ་སྲས་ལུགས་ལས་གཞན་དུ་གྱུར། །
ཅེས་སོགས་ཟེར་བ་ནི་མི་འཐད་དེ། དེ་ལྟ་ན། སྒྲོན་གསལ་ཉིད་ལས། དམན་པ་དང་བར་མ་དང་མཆོག་གི་དབྱེ་བས་ཐ་དད་པའི་གཟུགས་ཐམས་ཅད་རང་གི་ངོ་བོ་ཉིད་དུ་ལེན་པར་གསུངས་པ་དེ་ཕྱི་རོལ་གྱི་གཟུགས་ཉིད་དོ་སྙམ་དུ་མོས་པར་བྱེད་དགོས་ལ། དེ་ལྟར་ཡང་མི་རུང་བའི་ཕྱིར། རྡོ་རྗེ་ཕྲེང་བ་ལས།
དེ་བས་གཉིས་མེད་མཐོང་བ་ཡི། །
རྣལ་འབྱོར་པ་ནི་ཡེ་ཤེས་གསུམ། །
མཐོང་ཕྱིར་དམན་པ་བར་མ་དང༌། །
དམ་པའི་ཡུལ་ལ་བཞག་པར་བྱ། །
ཞེས་སྣང་གསུམ་གྱི་ཡེ་ཤེས་ཀྱི་ཏིང་ངེ་འཛིན་གྱི་ཡུལ་ལ་བཞག་པ་ཡིན་པ་དང༌།
གཟུགས་ལ་རྣམ་གསུམ་ཤེས་བྱས་ནས། །
ལྷ་རྣམས་ལ་ནི་དབུལ་བར་བྱ། །
ཞེས་པའི་གཟུགས་གསུམ་པོ་ཡང་སྟོང་པ་དང་ཤིན་ཏུ་སྟོང་པ་དང་སྟོང་པ་ཆེན་པོ་གསུམ་གྱིས་མཚན་ཉིད་ཅན་གྱི་གཟུགས་སུ་སྒྲོན་གསལ་ལས་གསུངས་པའི་ཕྱིར་ལས་སྣང་གི་ཡུལ་དང་ཡུལ་ཅན་ཁོ་ནའི་དབང་དུ་བྱས་པ་མ་ཡིན་ནོ། །དེས་ན་སྒྲོན་གསལ་ལས་དབང་པོའི་ཤེས་པ་ཡུལ་གཟུགས་སོགས་ལེན་པ་སོར་སྡུད་ཀྱི་ཞི་ལྷག་གཉིས་སུ་མེད་པའི་རྣལ་འབྱོར་དུ་བཞག་པ་ནི་སྒོ་ལྔའི་དབང་ཤེས་ཀྱི་ཆ་ནས་མ་ཡིན་ཏེ། ཡིན་ན་ཆོས་མངོན་པར་སྒོ་ལྔའི་དབང་ཤེས་ངོ་བོ་ཉིད་ཀྱི་རྣམ་གཡེང་དུ་གསུངས་པ་དེ་ལ་ཞི་ལྷག་གི་རྣལ་འབྱོར་གྱི་ས་པར་ག་ལ་རུང༌། རྣམ་དཔྱོད་ཅན་དུ་འདོད་པ་དག་ཀྱང་བག་ཆེས་གཟོ་བར་བྱའོ། །དེ་ལྟར་མ་དག་པའི་ཡུལ་དང་ཡུལ་ཅན་སྤོང་ཞིང་མི་ལེན་པར་སོ་སོ་གཅོད་ཅིང་འཇོམས་པར་བྱེད་པ་ཉིད་ཀྱིས་སོར་སྡུད་དང༌། དག་པའི་ཡུལ་དང་ཡུལ་ཅན། སོ་སོར་ལེན་སྡུད་ཅིང་ཟ་བར་བྱེད་པའི་སོར་སྡུད་ཀྱི་ཡན་ལག་ནི་འདི་ཉིད་བསམ་གཏན་སྲོག་འཛིན་རྗེས་ཏིང་གི་བར་གྱི་ཡན་ལག་དྲུག་ཏུ་ཇེ་ཆེར་བཟང་བར་ཡར་འཕར་དུ་སོར་སྡུད་ཀྱི་ལུས་ཡོངས་སུ་རྫོགས་པར་འགྱུར་བ་ཡིན་ཏེ། དེ་ཉིད་ཀྱི་ཕྱིར། སྔོན་རྒྱ་བོད་དུ་བྱུང་བའི་དུས་འཁོར་བ་དག །ཏིང་ངེ་འཛིན་གྱི་ཡན་ལག་ཡོངས་སུ་རྫོགས་པའི་ཡེ་ཤེས་ཀྱི་སྐུ་ནི། སོ་སོར་སྡུད་པའི་ཡེ་ཤེས་ཀྱི་སྣང་བ་ལས་སྒྲུབ་པའི་སྐུ་ཉིད་ལ་འཇོག་པ་ཡིན་ཞེས་གསུངས་པའང་དོན་འདི་ཉིད་ལ་དགོངས་པའི་ཕྱིར། རྡོ་རྗེ་སྙིང་འགྲེལ་ལས། དེ་ཡོངས་ཤེས་པ་ནི་དངོས་པོ་མེད་པ་སྒོམ་པར་བྱ་སྟེ་རྣམ་པར་རྟོག་པ་དང་བྲལ་བའི་སེམས་ཀྱིས་སྣང་བརྙན་དུ་མཐོང་བ། རྟོག་པ་དང་བྲལ་ཞིང་མ་འཁྲུལ་བ་ནི་མངོན་སུམ་ཞེས་བརྗོད་པར་བྱའོ། །དེ་ཉིད་རྣམ་པ་བཞི་སྟེ། དབང་པོའི་མངོན་སུམ་དང༌། ཡིད་ཀྱི་མངོན་སུམ་དང༌། རྣལ་འབྱོར་མངོན་སུམ་དང༌། རང་རིག་པའི་མངོན་སུམ་ཞེས་པ་སྟེ། ཤེས་པ་དེ་ཉིད་ཉེ་བར་སྟོན་པར་བྱེད་པ་དང༌། འཇུག་པར་བྱེད་པ་དང༌། ཐོབ་པར་བྱེད་པ་དང༌། ཉམས་སུ་མྱོང་བའི་མཚན་ཉིད་ཅན་ནོ། །ཞེས་པའོ། །མངོན་སུམ་དེ་དག་སྐྱེ་བའི་རྟེན་ནི་སྤྱན་རྣམ་པ་ལྔ་སྟེ། སྤྱན་སྔ་ཆགས་པ་མེད་པ་འཆང༌། །ཞེས་དང༌། འགྲེལ་ཆེན་ལས། འདིར་དང་པོར་ལས་དང་པོ་པའི་རྣལ་འབྱོར་པས་མངོན་པར་ཤེས་པ་མེད་པར་ཤའི་མིག་གིས་སྣ་ཚོགས་མཐོང་ངོ༌། །དེ་ནས་མངོན་པར་ཤེས་པའི་མཚམས་ཀྱི་དབང་གིས་ལྷའི་མིག་གིས་མཐོང་ངོ༌། །དེ་ནས་ཆགས་པ་དང་བྲལ་བའི་མཚམས་ཀྱི་དབང་གིས་སངས་རྒྱས་ཀྱི་སྤྱན་གྱིས་གཟིགས་སོ། །
དེ་ནས་བྱང་ཆུབ་སེམས་དཔའི་ས་མཚམས་ཀྱི་དབང་གིས་ཤེས་རབ་ཀྱི་སྤྱན་གྱི་གཟིགས་སོ། །དེ་ནས་ཡང་དག་པར་རྫོགས་པའི་སངས་རྒྱས་ཀྱི་མཚམས་ཀྱི་དབང་གི་ཡེ་ཤེས་ཀྱི་སྤྱན་གྱིས་གཟིགས་ཏེ། ཞེས་འབྱུང་ལ། མངོན་སུམ་བཞི་དང༌། སྤྱན་འདི་དག་གི་འཇོག་ཚུལ་ལ། སྟག་ཚང་ལོ་ཙ་བ་ན་རེ། འདིའི་རྣལ་འབྱོར་མངོན་སུམ་ནི་བཏགས་པ་བ་ཡིན་ལ། བཞི་པ་མྱོང་བར་གསུངས་པས་ཆོས་དབྱིངས་ཉམས་སུ་མྱོང་བའི་རྣལ་འབྱོར་མངོན་སུམ་དངོས་སུ་གྲུབ་པར་གསུངས་ལ། མིང་རྟོག་གེ་ལ་གྲགས་པ་བཞིན་མཚན་ཉིད་ཀྱང་དེར་གྲགས་པ་བཞིན་དུ་བཞེད་དགོས་ལ། རྣལ་འབྱོར་མངོན་སུམ་ནི་བཞི་པ་ཉིད་དུ་ཕྱོགས་གླང་ཡབ་སྲས་ཀྱིས་གསལ་བར་གསུངས་ཤིང༌། སོ་སྐྱེ་ལ་དེ་མི་སྲིད་པས་ཁོ་བོས་ཇི་སྐད་བཤད་པ་ལྟར་འདོད་པར་བྱ་དགོས་ལ། སྤྱན་ལྔ་པོ་ཡང་རིམ་པ་བཞིན། སོར་བསམ་སོ་སོ་དང༌། སྲོག་འཛིན་ལ་གཅིག་དང་རྗེས་ཏིང་ལ་རེ་རེ་སྦྱར་བར་བྱ་བ་ཡིན་ལ། འདི་རྣམས་ཀྱང་འཆིང་བ་ཀུན་ལྡན་དང༌། བསམ་གཏན་ཐོབ་པ་ཙམ་དང༌། ཉན་རང་འཕགས་པ་དང༌། བྱང་སེམས་འཕགས་པ་དང༌། ཕར་ཕྱིན་ཐེག་པའི་སངས་རྒྱས་དང་སྦྱར་བར་བྱ་བ་ཡིན་གྱི། ཆགས་བྲལ་མ་དག་པ་བདུན་དང༌། བྱང་སེམས་དག་པ་ས་གསུམ་ལ་སྦྱོར་ཞིང་སྦྱོར་དྲུག་དང་སྒྲིག་པ་ཤ་སྟག་གི་ངང་ལ་སྔོན་ཆད་ཀྱི་དུས་འཁོར་བ་ཐམས་ཅད་ངལ་བ་དོན་མེད་པར་བྱས་པ་ནི་བཀག་ཟིན་ཏོ། །ཞེས་ཟེར་བ་ནི་ཚུལ་འདི་ལ་བདག་གིས་ཅུང་ཟད་ཙམ་ཡང་རྟོགས་རེ་སྐན་གྱི་མནའ་ཆུ་འཐུང་བར་བྱས་པར་སྣང་སྟེ། རྡོ་རྗེ་སྙིང་འགྲེལ་ལས་མངོན་སུམ་བཞིར་བཞག་པ་ནི། ཕྱོགས་གླང་གྲགས་པ་སོགས་ཀྱི་མདོ་སྡེ་སེམས་སོགས་རྒྱུའི་ཐེག་པར་གྲགས་པའི་མངོན་སུམ་བཞི་ལ་འཆད་པ་ལྟ་བུ་མ་ཡིན་ཏེ། དེ་དག་གི་འཆད་པའི་མངོན་སུམ་ནི་འཁྲུལ་བཅས། ཀུན་རྫོབ་བདེན་པའི་དངོས་པོ་ཡུལ་དུ་བྱས་པའི་ཡུལ་ཅན་རྣམ་ཤེས་ཀྱི་མངོན་སུམ་བཞི་ལ་འཇོག་གི །འདིའི་མངོན་སུམ་བཞི་ནི་འཁྲུལ་བྲལ་ཀུན་རྫོབ་ཙམ་གྱི་དངོས་པོ་དང་དངོས་མེད་གཉིས་ཀས་དབེན་པའི་རྣམ་ཀུན་མཆོག་ལྡན་གྱི་སྟོང་པ་ཉིད་ཡུལ་དུ་བྱས་པའི་ཡུལ་ཅན་ཡེ་ཤེས་ཀྱི་མངོན་སུམ་བཞི་ལ་འཇོག་པའི་ཕྱིར། མངོན་སུམ་བཞི་ནི་མི་འདྲ་ཡང་དོན་མི་འདྲ་བ་ཉིད་ཀྱིས་སྣང་མུན་ལྟར་ཁྱད་པར་ཆེས་ཆེ་བར་ཡོད་པ་ཡིན་ནོ། །དེ་ལྟར་ཡིན་པར་གང་གིས་ཤེས་ཞེ་ན། ཀྱེའི་རྡོ་རྗེ་ལས།
རྡོ་རྗེ་སྙིང་པོ་སྙིང་རྗེ་ཆེ། །
དངོས་པོ་ཉིད་ཀྱིས་རྣམ་གྲོལ་ཞིང༌། །
དངོས་པོའི་འཆིང་བས་འཆིང་བར་འགྱུར། །
དངོས་པོ་མེད་པ་ཡོངས་ཤེས་པས། །
དངོས་པོ་སྒོམ་གྱུར་ཤེས་རབ་ཅན། །
དངོས་པོ་མེད་པར་ཡོངས་ཤེས་པས། །
དེ་ལྟར་ཧེ་རུ་ཀ་སྒོམ་བྱ། །
ཞེས་འབྱུང་བའི་འགྲེལ་པ་ཡིན་ལ། དེ་ལ་བསྐྱེད་རིམ་གྱི་དབང་དུ་བྱས་པ་དང་རྫོགས་རིམ་གྱི་དབང་དུ་བྱས་པ་གཉིས་ལས། དང་པོའི་དབང་དུ་བྱས་ནས། ཤློ་ཀ་དང་པོས་ནི་ཐ་མལ་ལས་སྣང་གི་དངོས་པོར། ལྟ་བ་ལས་གྲོལ་བར་བྱ་དགོས་པའི་དོན་དང༌། ཤློ་ཀ་གཉིས་པས་ནི་ཐ་མལ་གྱི་དངོས་པོ་མེད་པར་ཏེ་ཡོངས་སུ་སྦྱང་བར་བྱས་ནས་དེ་དག་གི་སྤྲོས་མཚན་ཟིལ་གྱིས་ནོན་པ་ན་སྒོམ་པ་ཡོངས་སུ་དག་པའི་ཧེ་རུ་ཀ་སྒོམ་པར་བྱ་བར་གསུངས་ལ། དེ་ལྟའི་ཧེ་རུ་ཀའང་ཀུན་རྫོབ་སྐྱེ་འཇིག་ཅན་གྱི་དངོས་པོ་རང་བདེན་པར་བརྟགས་པའི་བསྐྱེད་རིམ་རྟོག་བཏགས་ཀྱི་ལྷའི་དངོས་པོ་རང་བདེན་པར་སྣང་བ་ཤས་ཆེ་སྟེ། གཟུང་འཛིན་དངོས་བདེན་གྱི་དྲི་མ་མ་དག་པ་འཇིག་རྟེན་པའི་སྐབས་ཉིད་གཙོ་ཆེ་བའི་ཕྱིར་ཏེ། དེ་ལྟ་བུའི་ལྷ་གྲུབ་པ་ནའང་ལྷ་དེ་ལ་མཐོང་རེག་གི་མཚན་མ་ཅན་གྱི་དངོས་པོ་རང་བདེན་པ་ལྟར་དམིགས་མྱོང་དུ་བྱེད་པ་ཤས་ཆེ་བ་ཉིད་ཀྱི་ཕྱིར། དེས་ན་སློབ་དཔོན་ཆེན་པོ་ཀླུ་སྒྲུབ་ཡབ་སྲས་ཀྱིས། ལྷའི་རྣལ་འབྱོར་ལ་དང་པོར་སངས་རྒྱས་པའི་ཐེག་པ། གཉིས་པར་དྲན་པ་གཅིག་པ། གསུམ་པ་རྟོག་པའི་རྣལ་འབྱོར། བཞི་པ་ལུས་རྣམ་པར་དབེན་པ་ཞེས་བསྐྱེད་རིམ་བཟང་ཤོས་ཕྲ་མོའི་རྣལ་འབྱོར་ཡང་རྟོག་པར་བཤད་ལ། འདི་ལྟའི་རྟོག་པའང་ཐ་མལ་གྱི་དངོས་པོའི་མལ་དུ་གྱ་ནོམ་ལྷར་རྟོག་གི་ཇི་ལྟར་བརྟགས་པའི་ལྷའི་དངོས་པོ་སྣང་བ་ཡིན་ཞིང༌། དེ་ཉིད་དུ་རྟོག་པ་ཡིན་པས། དངོས་པོར་རྟོག་པའི་ལྷ་ཉིད་ལ་བརྟེན་ནས་བསམ་གཏན་གྱི་དངོས་གཞི་དང་ལྷའི་མིག་སོགས་ཀྱི་ཡོན་ཏན་ཐོབ་པ་ཡོད་ཀྱང༌། དེ་དག་ནི་འཇིག་རྟེན་རྣམ་ཤེས་དང་འབྲེལ་བའི་ལྷ་ཡིན་པས་འཇིག་རྟེན་ལས་འདས་པའི་ཡེ་ཤེས་ཀྱི་ལྷ་ཉིད་རྗེས་སུ་དཔག་བྱ་ཙམ་ལས། དྲི་བྲལ་ཡེ་ཤེས་ཀྱི་ལྷ་མངོན་སུམ་པ་ནི་མ་ཡིན་ཏེ། དུས་འཁོར་འགྲེལཆེན་ལས། དེ་ཁོ་ན་ཉིད་མ་ཡིན་པའི་སྒྲུབ་པ་ལ་མངོན་སུམ་མིན་ན་རྗེས་སུ་དཔག་པ་ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང༌། དེ་ནི་རི་མོ་སོགས་ལ་བལྟ་བྱ་ཞེས་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་སྐུ་གཟུགས་རི་མོར་བྱས་པ་དང་ལུགས་མའམ་དཀྱིལ་འཁོར་གྱི་འཁོར་ལོ་བྲིས་ནས་ངེས་པའི་རྣམ་པར་བལྟ་བར་བྱ་སྟེ། བྱིས་པའི་རྣལ་འབྱོར་པ་དམན་པ་རྣམས་ཀྱི་སྒོམ་པའི་དོན་ཏོ་ཞེས་རྣམ་པར་རྟོག་པའི་ངེས་པའོ། །ཞེས་འབྱུང་བས། བསྐྱེད་རིམ་གྱི་ལྷ་སྐུ་དངོས་པོར་གྲུབ་སྣང་དེ་ནི་རྣམ་ཀུན་མཆོག་ལྡན་སྟོང་པ་ཉིད་ཀྱིས་དེ་ཁོ་ན་ཉིད་ཀྱི་ལྷ་སྒྲུབ་པ་མིན་པས་རི་མོ་སོགས་ཀྱི་ལྷ་ལ་ལྷར་ཞེན་ཅིང་རྟོག་པ་དང་ཁྱད་པར་མེད་པར་གསུངས་པ་ཡིན་ནོ། །གཉིས་པའི་དབང་དུ་བྱས་ནས་ཤློ་ཀ་དང་པོས་དེ་ལྟར་ཡུལ་དང་ཡུལ་ཅན་དངོས་པོ་བ་སོ་སོར་གྲུབ་སྣང་གི་ལྷར་འཛིན་པའི་ཡུལ་དབང་ཤེས་གསུམ་རྣམ་ཤེས་ཀྱི་དངོས་ཆ་ཟད་ནས། ཤློ་ཀ་གཉིས་པས་རྣམ་ཤེས་ཀྱི་སྐྱེ་འཇིག་ཅན་གྱི་ལྷ་ལ་སོགས་པའི་དངོས་པོ་མེད་པར་ཡོངས་སུ་ཤེས་པའི་ཁར་དངོས་པོའི་སྐྱེ་འཇིག་དང་བྲལ་བའི་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་ཀྱི་དངོས་པོའི་ལྷ་མངོན་སུམ་པ་སྟེ། དེ་ལྟའི་མངོན་སུམ་དེ་ཐ་སྙད་དུའང་ཡུལ་དབང་རྣམ་ཤེས་གཅིག་དང་སོ་སོ་བ་གང་ཡང་མ་ཡིན་པར་ཡེ་ཤེས་ཀྱི་མྱོང་བ་ཅན་ཁོ་ནས་བཤད་པ་ཡིན་ཏེ། སྙིང་འགྲེལ་ལས།
གཟུང་དང་འཛིན་པའི་དབྱེ་བ་ཡིས། །
དེ་ལས་དངོས་པོ་སྐྱེ་བར་འགྱུར། །
ཡུལ་དང་དབང་པོ་སྦྱོར་བ་ཡིས། །
རྣམ་པ་ཤེས་པ་སོ་སོར་རོ། །
དངོས་པོས་འཆིང་བར་འགྱུར་ཞེས་བྱ་བ་ནི་དངོས་པོའི་འཆིང་བ་དེ་ཡིས་མིག་ལ་སོགས་པའི་རྣམ་པར་ཤེས་པ་འཆིང་བར་འགྱུར་རོ། །དེ་ཡོངས་ཤེས་པས་གྲོལ་བ་ཡིན་ཞེས་བྱ་བ་ནི་ཡུལ་དང་དབང་པོ་དེ་རྣམས་འགོག་པ་ཡིན་ལ། དེ་ཡོངས་སུ་ཤེས་པ་ཡིན་ནོ། །དེས་ན་དངོས་པོ་ཉིད་ཀྱིས་རྣམ་གྲོལ་ཞིང་ཞེས་བྱ་བ་ནི་ལྷའི་མིག་ལ་སོགས་པ་རྣམས་ཀྱིས་འདས་པ་དང་མ་འོངས་པའི་ཡུལ་མཐོང་བས་རྣམ་པར་ཤེས་པ་དྲུག་རྣམས་གྲོལ་ཏེ། རྣམ་པར་ཤེས་པ་དེ་གཞན་དང༌། དེ་བཞིན་དུ་གཟུགས་ལ་སོགས་པ་ཡང་གཞན་ཞེས་བྱ་བ་བཅོམ་ལྡན་འདས་ཀྱིས་གསུངས་པའི་ཕྱིར་རོ། །དེ་བས་ན།
ཀུན་ནས་ཕྱག་དང་ཞབས་སོགས་དང༌། །
ཀུན་ནས་སྤྱན་ཞལ་སྤྱི་བོ་སྟེ། །
འཇིག་རྟེན་ཀུན་ནས་ཐོས་པ་ལྡན། །
ཐམས་ཅད་ཁྱབ་ནས་བཞུགས་པའོ། །
ཞེས་པའོ། །ད་ནི་སྔོན་དུ་བརྗོད་པའི་ཐབས་དང་ཤེས་རབ་དག་གིས་དོན་དམ་པའི་སྒོམ་པ་བརྗོད་པར་བྱ་སྟེ། དངོས་པོ་སྒོམ་འགྱུར་ཞེས་བྱ་བ་ལ་སོགས་པ་ལ། འདིར་ནམ་མཁའི་དངོས་པོ་སྒོམ་པར་བྱ་ཞིང་རྨི་ལམ་དང་མཚུངས་པ་རྡུལ་ཕྲ་རབ་ཀྱི་ཆོས་ཉིད་ལས་འདས་པར་གྱུར་པའོ། །ཞེས་འབྱུང་བ་ཉིད་ཀྱི་ཕྱིར། འཇིག་རྟེན་རྣམ་ཤེས་ཀྱི་དབང་ཡིད་དང་རང་རིག་ཚད་མའི་མངོན་སུམ་ཐམས་ཅད་ལས་གྲོལ་ནས་རྣམ་ཤེས་དེ་ལས་གཞན་ཡེ་ཤེས་ཀྱི་ཡུལ་དང་ཡུལ་ཅན་འཇིག་རྟེན་འཁྲུལ་པའི་རྡུལ་ཕྲ་རབ་ཀྱི་ཆོས་ཀྱི་དམིགས་མྱོང་ལས་འདས་པར་བཤད་པ་ཉིད་ཀྱི་ཕྱིར་ཕྱོགས་གླང་གྲགས་པའི་ཚད་མའི་གཞུང་གི་དབང་ཡིད་བཞིན་གྱི་མངོན་སུམ་ནི་ཕྱི་དོན་གྱི་ཡུལ་ལ་མངོན་པར་འདོད་ཀྱང༌། རྣམ་པར་རིག་པས་ཕྱི་དོན་ཀུན་བརྟགས་ལས་ཡང་དག་པར་འཁྲུལ་བ་ཉིད་ཀྱི་དེ་འཛིན་མངོན་སུམ་ཚད་མ་མེད་པར་འཆད་ཅིང༌། དབུ་མ་པས་ཐ་སྙད་དུའང་རང་ལ་རིག་བྱ་རིག་བྱེད་འགལ་བའི་ཕྱིར་རང་རིག་མངོན་སུམ་ཚད་མ་མི་འགྲུབ་ཅེས་གསུངས་པ་ཉིད་ཀྱིས་ཕྱོགས་གླང་གྲགས་པའི་གཞུང་གིས་མངོན་སུམ་དེ་དག་ཐ་སྙད་ཀུན་རྫོབ་བདེན་པར་ཡང་མངོན་སུམ་ཚད་མར་མི་རུང་ན། ཀུན་རྫོབ་ཀྱི་བདེན་པའི་དྲི་མ་མཐའ་དག་བསལ་ནས་ཆོས་དབྱིངས་དོན་དམ་པའི་བདེན་པའི་ཁོང་དུ་ཆུབ་པར་བྱ་བའི་སྐབས་འདིར་མངོན་སུམ་ཚད་མ་ཇི་ལྟར་འཇུག །ཁྱད་པར་ཡང༌། ཚད་མ་མདོར། རྣལ་འབྱོར་མངོན་སུམ་ནི་བདེན་བཞིའི་དངོས་ཆོས་རང་མཚན་པའི་རྫས་མཐོང་བ་ལ་འཇོག་པ་ཡིན་ཏེ། ཇི་སྐད་དུ།
རྣལ་འབྱོར་རྣམས་ཀྱི་བླ་མས་བསྟན། །
མ་འདྲེས་པ་ཡི་དོན་ཙམ་མཐོང༌། །
ཞེས་འབྱུང་ལ། འདིར་ནི་དངོས་པོ་རང་མཚན་པའི་རྫས་མཐོང་བ་ལ་རྣལ་འབྱོར་མངོན་སུམ་དུ་བཞག་པའི་གནས་ཡོད་པ་མིན་ཏེ། སྤྱི་མཚན་དང་རང་མཚན་གྱི་དངོས་པོ་ནི་འཁྲུལ་པ་འཇིག་རྟེན་པ་རྣལ་འབྱོར་དང་མི་ལྡན་པ་དག་གི་མཐོང་བྱར་བཤད་ཅིང༌། འཇིག་རྟེན་ལས་འདས་པའི་རྣལ་འབྱོར་པ་དག་གིས་དེ་དག་ཇི་ལྟར་མངོན་སུམ་གྱི་ཚད་མས་གྲུབ་པར་བརྗོད་དེ། དེ་ནི་ལོག་པའི་ཀུན་རྫོབ་ལས་མ་འདས་པའི་ཕྱིར། དེར་མ་ཟད་འདིའི་རྣལ་འབྱོར་མངོན་སུམ་ལས་རང་རིག་མངོན་སུམ་མཆོག་ཏུ་བཤད་པ་ཉིད་ཀྱི་ཕྱིར། མདོ་སེམས་ཀྱི་གཞུང་ནས་འབྱུང་བའི་རང་རིག་གི་ཚད་མའང་གཏན་གཅིག་པར་ག་ལ་རུང༌། དེས་ན་འདིར་བསྟན་གྱི་དབང་པོའི་མངོན་སུམ་ལ་གཙོ་ཕལ་གཉིས་ལས། ཕལ་པའི་ཤའི་མིག་ལ་བརྟེན་པ་ཡིན་ཏེ། འདི་ནས་འབྱུང་བའི་སྤྱན་ལྔ་དང་ཤེར་ཕྱིན་གྱི་མདོ་ནས་འབྱུང་བའི་སྤྱན་ལྔའང་མིང་འདྲ་བ་ཙམ་ལས་དོན་མཆོག་དམན་ཁྱད་ཤིན་ཏུ་ཆེ་བ་ཡིན་ཏེ། དཔེར་ན་ཤའི་མིག་ལ་མཚོན་ནས་བརྗོད་ན། མདོའི་ཤའི་མིག་གིས་ནི་ཡུལ་དཔག་ཚད་བརྒྱ་དང་སྟོང་གསུམ་ཚུན་ལས་བྱུང་བའི་ཟག་བཅས་ཀྱི་དགེ་བའི་རྣམ་སྨིན་ལས་བྱུང་བ་ཉིད་དུ་བརྗོད་པ་ཡིན་ཏེ། ཡུམ་ལས། བྱང་སེམས་ཀྱི་ཤའི་མིག་གིས་དཔག་ཚད་བརྒྱ་མཐོང་བ་ཡོད་དེ་ནས་སྟོང་གསུམ་ནས་སྟོང་ཆེན་པོའི་ལོ་ཀའི་ཁམས་མཐོང་བ་ཡོད་དོ་ཅེས་དང༌། དེ་བས་ལྷག་པ་མི་མཐོང་སྟེ། འཕགས་པ་རྣམ་པར་གྲོལ་བའི་སྡེས། དེ་ནི་རྣམ་པར་སྨིན་པ་ལས་བྱུང་བ་ཉིད་ཀྱི་ཡུལ་སོ་སོར་ངེས་པ་ཉིད་ཡིན་པའི་ཕྱིར་རམ། ཤའི་མིག་གི་བདག་པོའི་འབྲས་བུའི་ཡུན་ཡིན་ལ། དེའང་སྟོང་གསུམ་གྱི་སྟོང་ཆེན་པོའི་ལོ་ཀའི་ཁམས་ཀྱིས་བསྡུས་པ་ཡིན་པའི་ཕྱིར། ཞེས་འབྱུང་ལ། འདིར་ནི་སྙིང་འགྲེལ་ལས་འབྱུང་བ་ལྟར་འཇིག་རྟེན་ཀུན་གྱི་སངས་རྒྱས་ཐམས་ཅད་ཀྱི་ཞལ་ཕྱག་མཐོང་ཞིང༌། ཤ་མིག་འདི་རྣམ་སྨིན་ལས་བྱུང་བ་ལྟ་ཅི་གཞན་མཆོག་ཕྱག་རྒྱ་ཆེན་པོའི་མིག་ཉིད་དུ་བཤད་པའི་ཕྱིར་རོ། །འདིར་ཤའི་མིག་རྣམ་སྨིན་རྡུལ་གྲུབ་ཀྱི་ཤ་མ་ཡིན་ཏེ། ཡེ་ཤེས་ཀྱི་རྟེན་བྱེད་པའི་དབུ་མ་མཁའ་ཁྱབ་མཁའི་རྡོ་རྗེ་ཅན་ཉིད་ལ་རིག་བྱ་རིག་བྱེད་ལྟ་བུར་སྣང་བ་སྟེ། གསང་བ་འདུས་པར། འདི་ལ་ཁྱིའི་མིག་ཏུའང་བཤད་ལ་ཁྱིའི་མིག་བྱ་བའང་ཁྱིའི་མིག་གིས་ཉིན་མཚན་རིས་མེད་པར་མཐོང་བ་བཞིན། ཤའི་མིག་ཀྱང་སྣང་མིན་གྱི་ལས་གཟུགས་ཀྱི་སྒྲིབ་མ་སྒྲིབས་ལ་མ་ལྟོས་པར་ལས་ཡེའི་གཟུགས་ཀྱི་ཆ་ཐམས་ཅད་གསལ་བར་རིས་མེད་དུ་མཐོང་དུ་རུང་བའི་མིག་གོ །
དེས་ན་ཤའི་མིག་གིས་རྣམ་པ་གཞན་གྱི་སྟོང་པ་ཉིད་ཀྱི་གཟུགས་སྣ་ཚོགས་མཐོང་བ་ཡིན་ལ། ཇི་སྲིད་དེ་ཙམ་དུ་མཐོང་བ་ཙམ་གྱིས་མ་ཆོག་པར་མཐོང་བ་དེ་ཉིད་ལས་ཉམས་པ་མེད་པའི་བསམ་གཏན་གྱི་ཏིང་ངེ་འཛིན་ཐོབ་པ་ན། ཤའི་སྤྱན། ལྷའི་སྤྱན་དུ་འགྱུར་ལ། སྤྱན་དེ་དག་གིས་ནི་དབང་པོའི་མངོན་སུམ་བསྐྱེད་པར་མཛད་པ་ཡིན་ལ། ཤའི་མིག་གི་སྐབས་སུའང་དབང་པོའི་མངོན་སུམ་མེད་པ་མ་ཡིན་ཏེ། དབང་པོའི་མངོན་སུམ་གྱི་ལུས་ཡོངས་སུ་རྫོགས་པ་ནི་མ་ཡིན་ལ། དབང་པོའི་མངོན་སུམ་གྱི་ལུས་ནམ་ཡོངས་སུ་རྫོགས་ཞེ་ན། རྡོ་རྗེའི་རྣལ་འབྱོར་གྱི་སོར་སྡུད་ཀྱི་མཐུས་མ་དག་ཁམས་གསུམ་འཁོར་བའི་ཡུལ་དབང་འགག་པ་ན་གཞན་མཆོག་སྒྲིབ་བྲལ་གྱི་བསམ་གཏན་གྱི་སེམས་ཐོབ་པ་ན་ལམ་འདི་ཉིད་ཀྱི་མངོན་པར་ཤེས་པ་ཐོབ་པ་ཡིན་ལ། འདི་ལྟའི་ལྷའི་མིག་ནི་ཕྱི་རོལ་པ་དང་ཉན་ཐོས་པ་དང་ཐུན་མོང་བའི་བསམ་གཏན་གྱི་འབྲས་བུའི་མངོན་ཤེས་ལྔའི་ཟླས་ཕྱེ་བའི་ལྷའི་མིག་ནི་མ་ཡིན་ལ། འདི་ལྟའི་ལྷའི་མིག་ནི་འཁྲུལ་མེད་སྒྲིབ་བྲལ་གྱི་ལྷའི་སྤྱན་དང་པོར་བྱེ་བ་ལ་འཆད་པ་ཡིན་ནོ། །དབང་པོའི་མངོན་སུམ་ནི་དག་པའི་ཡུལ་ལ་རང་དབང་དུ་ལོངས་སྤྱོད་པ་དེ་སྐད་དུ་འཇོག་གོ །
དེ་ན་སོར་བསམ་གྱི་སྔགས་ལམ་ཚོགས་ལམ་ཆེན་པོའི་བར་བགྲོད་དེ། བསམ་གཏན་གྱི་མཐུས་གཞན་མཆོག་རྡོ་རྗེའི་སྒྲིབ་གསུམ་དུ་འགྲོ་འོང་ཐོགས་པ་མེད་པར་གྲུབ་པ་ན། སྲོག་འཛིན་གྱི་ཡན་ལག་གི་སྐབས་སུ་གོང་དུ་རྒྱུའི་ཆགས་བྲལ་མདོའི་སངས་རྒྱས་དང༌། འབྲས་བུའི་གོང་དུ་གྲུབ་པ་བརྙེས་པ་ཞེས་ཕ་མའི་རྒྱུད་ལ་བརྟེན་པའི་སངས་རྒྱས་བརྙེས་པ་ལ་འཇོག་སྟེ། དེ་ནི་གཉིས་མེད་རྒྱུད་ཀྱི་སངས་རྒྱས་ཆགས་ཆེན་གྱི་ལམ་ལ་ལྟོས་ཏེ་ཆགས་བྲལ་གྱི་ལམ་དུ་འཇོག་དགོས་པའི་ཕྱིར་ཏེ། ཕ་མའི་སྔགས་ཀྱི་ཆགས་ལམ་ནི་ལས་ཕྱག་རྒྱ་ཙམ་ལས་སྒྲུབ་པ་མཆོག་གི་གཉིས་མེད་རྒྱུད་ཀྱི་ཆགས་ལམ་ནི་དེ་ཙམ་གྱིས་མི་ཆོག་པར་ཕྱག་རྒྱ་ཆེན་མོའི་ཕྱག་རྒྱ་ལ་བརྟེན་ནས་སྒྲུབ་དགོས་པའི་ཕྱིར་ཆགས་བྲལསྔགས་ཀྱི་སངས་རྒྱས་གཉིས་བཤད་པའི་ཕྱི་མའི་ལམ་ལས་ཕྱིར་མི་ལྡོག་པའི་སྦྱོར་ལམ་བཟོད་པ་ཐོབ་པ་ཡན་ཆོད་བཟུང་སྟེ། སྲིད་ཞི་གཉིས་ལ་མ་ཆགས་པར་མ་ཟད། རྒྱུའི་ཐེག་པའི་སངས་རྒྱས་ཙམ་གྱི་གོ་འཕང་ལའང་ཆགས་པ་དང་བྲལ་ཏེ་སངས་རྒྱས་ཀྱི་སྤྱན་ལ་བརྟེན་ནས་ཡིད་ཀྱི་མངོན་སུམ་འཇུག་པར་བྱེད་དོ། །ཡིད་ཀྱི་མངོན་སུམ་ཞེས་པ་རྟོག་མེད་བླུན་པའི་ངོ་བོའི་ཤེས་པ་མ་ཡིན་པར་ཡུལ་དེ་ཐམས་ཅད་ཀྱི་མིང་དང་རྒྱུ་མཚན་སོགས་མ་ལུས་པར་རྟོགས་པའི་དོན་ཅན་ནོ། །བྱང་ཆུབ་སེམས་དཔའི་མཚམས་ནི་རྗེས་དྲན་གྱི་གནས་སྐབས་ཏེ། རྗེས་དྲན་ལའང་སྦྱོར་ལམ་གྱི་སྐབས་ནས་དང༌། མཐོང་སྒོམ་གྱི་ལམ་དུ་བཞག་པའི་རྣམ་བཞག་གཉིས་འབྱུང་བའི་གཉིས་ཀར་ཤེས་རབ་ཀྱི་སྤྱན་ལ་བརྟེན་ནས་རྣལ་འབྱོར་མངོན་སུམ་འཇུག་པར་བྱེད་དེ། རྣལ་འབྱོར་མངོན་སུམ་ཞེས་བྱ་བ་ནི། ཁྱད་པར་རྒྱུའི་ཐེག་པའི་རྣལ་འབྱོར་ལས་ཁྱད་པར་དུ་བྱེད་པའི་སྔགས་ཀྱི་རྣལ་འབྱོར་དང༌། ཁྱད་པར་སྔགས་ལས་བླ་མེད་ཀྱི་ཕ་མའི་རྣལ་འབྱོར་ལས་ཀྱང་གཉིས་མེད་རྒྱུད་ཀྱི་ལམ་ཟབ་སྒོམ་པའི་མཐུས་རྣལ་འབྱོར་གྲུབ་པའི་མངོན་སུམ་མོ། །སངས་རྒྱས་ཀྱི་མཚམས་ཀྱི་དབང་ནི་ཕུལ་དུ་དབྱུང་དུ་མེད་པའི་ཡེ་ཤེས་ཀྱི་སྤྱན་ལ་བརྟེན་ནས་རང་རིག་མངོན་སུམ་སྟེ། རང་རིག་པ་ཞེས་བྱ་བ་ནི་མཆོག་ཏུ་འགྱུར་བ་མེད་པའི་བདེ་སྟོང་དབྱེར་མེད་པའི་ལྷན་སྐྱེས་ཀྱི་སྐུ་ནི། དེ་ལྟའི་སྐུ་བརྙེས་པ་ཕན་ཚུན་གྱི་སྐུ་གསུང་ཐུགས་ཆུ་ལ་ཆུ་བཞག་པ་ལྟ་བུ་ཉིད་ཁོ་ནས་རང་གིས་རང་ཉིད་རིག་བྱ་ལས། གཞན་སྐྱེ་འཕགས་ཀྱི་འབྱུང་པོ་གང་གིའང་རིག་བྱ་མིན་པས་རང་རིག་པའི་མངོན་སུམ་དུ་འཇོག་གོ །
དེས་ན་ཤའི་མིག་གིས་གཟུང་བྱའི་ཡུལ་ནི་ལས་དང་རྣམ་པར་སྨིན་པ་ལས་བྱུང་བའི་དངོས་པོའི་ཡུལ་དང་ཡུལ་མ་ཡིན་པ་ནི། དུས་འཁོར་འགྲེལ་ཆེན་ལས། ཤ་ལ་སོགས་པའི་མིག་གིས་གཟུང་བར་བྱ་བ་སྲིད་པ་གསུམ་དང་དུས་གསུམ་རྨི་ལམ་དང་སྒྱུ་མ་དང་མཚུངས་པའོ། །ཞེས་འབྱུང་ལ། དེ་དང་མཐུན་པར། འདུས་པར།
དངོས་པོ་མེད་ལ་སྒོམ་པ་མེད། །
སྒོམ་པ་སྒོམ་པ་ཉིད་མ་ཡིན། །
དེ་ལྟར་དངོས་པོ་དངོས་མེད་འགྱུར། །
སྒོམ་པ་ཉེ་བར་མི་དམིགས་པའོ། །
ཞེས་པའི་དོན་ལ། ནཱ་རོའི་ཞབས་དང༌། ར་བི་ཤྲིའི་འགྲེལ་པ་གཉིས་མཐུན་པར་གསུངས་པ། འདིར་དངོས་པོ་མེད་པ་སྤྲིན་མེད་པའི་ནམ་མཁའ་ལ་སྒོམ་པ་ནི་སོ་སོར་སྡུད་པ་སྟེ། དེ་ཉིད་ནི། དངོས་པོ་མེད་ལ་སྒོམ་པ་མེད། །ཅེས་པའོ། །སྒོམ་པ་སྒོམ་པ་ཉིད་མ་ཡིན། །ཞེས་པ་ནི། འདིར་དངོས་པོ་མེད་པ་སྤྲིན་མེད་པའི་ནམ་མཁའ་ལ་སོ་སོར་སྡུད་པ་གང་ཡིན་པ་དེ་ནི་སྒོམ་པ་སྒོམ་པ་ཉིད་མ་ཡིན་པར་འགྱུར་ཏེ། རྣམ་པར་རྟོག་པའི་སྒོམ་པ་དང་བྲལ་བའི་ཕྱིར་རོ། །དེ་ལྟར་དངོས་པོ་གང་ཞིག་སོ་སོར་སྡུད་པས་མཐོང་བ་དེ་ནི་དངོས་པོ་དངོས་མེད་ཅེས་བྱ་བར་འགྱུར་ཏེ། རྣམ་པར་མ་བརྟགས་པ་འདས་པ་དང་མ་འོངས་པ་དང་ད་ལྟར་བྱུང་བའི་དངོས་པོ་མེད་པ་མཐོང་བའི་ཕྱིར་རོ། །དེའི་ཕྱིར་སོ་སོར་སྡུད་པའི་སྒོམ་པ་ལ་རྣམ་པར་རྟོག་པའི་སྒོམ་པ་ཉེ་བར་མི་དམིགས་སོ། །ཞེས་འབྱུང་བ་ཐམས་ཅད་དགོངས་པ་གཅིག་པར་གྲུབ་བོ། །དེས་ན་མཆོག་གི་གསང་བའི་གཏམ་འདི་མ་ཐོས་པའི་གངས་ཅན་པ་མངོན་པའི་ང་རྒྱལ་ཅན་ཁ་ཅིག་མིག་སོགས་དབང་པོ་སྐྱོན་མེད་པས་ཟླ་གཅིག་སོགས་ཀྱི་དངོས་པོ་ཡང་དག་པར་བཟུང་བ་ལས་གཞན་དུ་མིག་དབང་སོགས་སྒོམ་ཉམས་སྐྱོན་ཅན་གྱིས་བསླད་པའི་མཐོང་བ་ནི་ཡང་དག་པ་མ་ཡིན་ཏེ། དེ་ལྟའི་མཐོང་བ་ཚད་མར་བྱས་ན་ཉན་རང་གི་ལམ་ལ་སོགས་བར་ཡང་གོལ་བར་འགྱུར་བའི་ཕྱིར། ལང་གཤེགས་ལས།
དོན་རབ་འབྱེད་པའི་བསམ་གཏན་དང༌། །
བྱིས་པ་ཉེར་སྤྱོད་བསམ་གཏན་དང༌། །
དེ་བཞིན་ཉིད་དམིགས་བསམ་གཏན་དང༌། །
དེ་བཞིན་གཤེགས་པའི་དགེ་བསམ་གཏན། །
རྣལ་འབྱོར་ཅན་གྱིས་བརྩོན་བྱས་ན། །
ཉི་མ་ཟླ་བའི་དབྱིབས་འདྲ་དང༌། །
འོད་དང་པདྨ་ལྟ་བུ་དང༌། །
རི་མོ་ནམ་མཁའ་མེ་འདྲ་མཐོང༌། །
མཚན་མ་སྣ་ཚོགས་དེ་དག་ནི། །
མུ་སྟེགས་ཅན་ལམ་ཁྲིད་པར་བྱེད། །
ཉན་ཐོས་དག་དང་རང་རྒྱལ་གྱི། །
སྤྱོད་ཡུལ་དུ་ཡང་ལྟུང་བར་བྱེད། །
འདི་དག་ཐམས་ཅད་རྣམ་སྤངས་ཤིང༌། །
སྣང་བ་མེད་པར་ནམ་གྱུར་པ། །
དེ་ཚེ་སངས་རྒྱས་ལྷ་ཡི་ཕྱག །
སངས་རྒྱས་ཞིང་ནས་དབྱུང་ནས་ནི། །
མགོ་ལ་ཕྱག་གིས་ཉུག་མཛད་དེ། །
ཡང་དག་རྗེས་སུ་འགྲོ་བའི་ལྟས། །
ཞེས་འབྱུང་ངོ་ཟེར་རོ། །དེ་ནི་ཕྱོགས་ཙམ་དུའང་ཕྱིན་པ་མ་ཡིན་ཏེ། ལང་གཤེགས་ཀྱི་ལུང་དེ་ནི་ཁྱེད་ཀྱི་ཕྱིན་ཅི་ལོག་ཁོ་ནར་རྟོག་པར་སྣང་བའི་ཕྱིར། ལུང་དེའི་དོན་བརྗོད་པར་བྱ་ན། དོན་རབ་འབྱེད་པའི་བསམ་གཏན་ནི་རྟོག་དཔྱོད་དང་བཅས་པའི་འཇིག་རྟེན་པའི་བསམ་གཏན་དང་པོ་དང་གཉིས་པ་ལ་སོགས་དང༌། བྱིས་པ་ཉེར་སྤྱོད་ཀྱི་བསམ་གཏན་ནི། འཇིག་རྟེན་པའི་སྲིད་རྩེ་ཕྱིན་གྱི་བསམ་གཏན་ཡིན་ལ། དེ་བཞིན་ཉིད་དམིགས་བསམ་གཏན་ནི། ཐེག་པ་ཆེན་པོ་ལ་ངེས་པར་འབྱུང་བ་བདེན་པའི་རྣམ་པ་ཅན་གྱི་དེ་བཞིན་ཉིད་ལ་དམིགས་པ་ངེས་འབྱེད་ཆ་མཐུན་གྱི་བསམ་གཏན་དང༌། དེ་བཞིན་ཉིད་གཤེགས་དགེ་བས་ནི། འཕགས་པ་ལམ་མཐོང་བ་ལ་གནས་པའི་བསམ་གཏན་ཡིན་ལ། འཇིག་རྟེན་པའི་བསམ་གཏན་ཞི་གནས་ཀྱི་དམིགས་པའི་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་ཉི་ཟླ་སོགས་ལྟ་བུ་རྒྱུ་སྙོམས་འཇུག་གི་བསམ་གཏན་དང༌། དེ་ལྟར་བསྒོམས་པས་བསམ་གཏན་དང་པོ་ལ་སོགས་པར་སྐྱེས་པ་ན་ཉི་ཟླ་ལ་སོགས་ཀྱི་འོད་མོག་པོར་བྱེད་པའི་ཤིན་ཏུ་དངས་གསལ་གྱི་ཉི་ཟླའི་འོད་ལྟ་བུའི་སྣང་བ་འཆར་བ་ནི་མུ་སྟེགས་ཅན་གྱི་ལམ་དུ་འཁྲིད་པར་བྱེད་པ་ཡིན་ལ།
གལ་ཏེ་བསམ་གཏན་དེ་དག་འཇིག་རྟེན་པའི་འཁོར་བ་ཉིད་དུ་གོ་ནས་འཁོར་བ་ལ་ཆགས་པ་དང་བྲལ་བའི་ཉན་རང་དུའང་ལྟུང་བར་འགྱུར་ལ། ཁམས་གསུམ་འཁོར་བའི་གཟུང་འཛིན་གྱི་སྣང་བ་མེད་པ་འཇིག་རྟེན་ལས་འདས་པ་མཐོང་བའི་ལམ་སྐྱེས་པ་ན། སངས་རྒྱས་ཀྱི་ཕྱག་གིས་དེ་ཡི་མགོ་ལ་དབུགས་དབྱུང་བར་མཛད་དོ་ཞེས་དགོངས་པ་ཡིན་ལ། དེ་ཉིད་ཀྱི་ཕྱིར། ལང་གཤེགས་ཉིད་ལས།
སེམས་ཙམ་ལ་ནི་བརྟེན་ནས་སུ། །
ཕྱི་རོལ་དོན་ལ་མི་རྟོག་གོ །
དེ་བཞིན་ཉིད་ལ་གནས་ནས་སུ། །
སེམས་ཙམ་ལས་ཀྱང་ཤིན་ཏུ་བཟླ། །
སེམས་ཙམ་ལས་ནི་བཟླས་ནས་ཀྱང༌། །
སྣང་བ་མེད་པ་ཤིན་ཏུ་བཟླ། །
སྣང་མེད་གནས་པའི་རྣལ་འབྱོར་པ། །
དེ་ཡི་ཐེག་པ་ཆེན་པོ་མཐོང༌། །
ཞེས་འབྱུང་བས་མཐོང་སྤང་གི་ཉོན་མོངས་པ་དང་ཤེས་བྱའི་སྒྲིབ་པའི་གཟུང་འཛིན་གྱི་དངོས་པོའི་སྣང་བ་མི་དམིགས་པ་ཉིད་ཀྱི་ཐེག་པ་ཆེན་པོའི་དོན་མཐོང་བར་འཇོག་ལ། དེ་ལྟ་ན་རྒྱུའི་ཐེག་པར་འཁྲུལ་པའི་དངོས་སྣང་མ་དམིགས་ཙམ་ལས་མ་འཁྲུལ་བའི་དངོས་པོར་ཡོད་མེད་དང་བྲལ་བའི་རྣམ་ཀུན་མཆོག་ལྡན་སྟོང་པ་ཉིད་ཀྱི་དངོས་སྣང་འདི་ལྟར་དམིགས་སོ་ཞེས་གསལ་བར་མི་འབྱུང་ལ། རྒྱུའི་ཐེག་པའི་མཐོང་ལམ་པའང་དམིགས་སུ་མི་འགྱུར་བའི་འཁྲུལ་བྲལ་རྣམ་ཀུན་མཆོག་དང་ལྡན་པའི་ཡུལ་ཁྱད་པར་བ་ནི་སྔགས་ཀྱི་ཚོགས་ལམ་པའི་རྣལ་འབྱོར་པ་ཡན་གྱི་མངོན་སུམ་གྱི་བྱར་རུང་བ་ཉིད་ཀྱི་ཕྱིར། ལམ་འདི་ཉིད་ལམ་གྱི་རིམ་པ་ཐམས་ཅད་ཀྱི་མཆོག་ཏུ་བསྔགས་པའི་ལམ་ཉིད་དུ་གྲུབ་པའི་ཕྱིར། ཆེས་ཟབ་ཕྱག་རྒྱ་ཆེན་པོའི་མྱུར་ལམ་འདི་མདོ་ལྟ་ཅི་སྨོས་སྔགས་ཀྱི་བསྐྱེད་རྫོགས་ཐུན་མོང་བའི་ལམ་ཅི་རིགས་ལས་ལམ་འདིར་རྙོག་པ་ཡོད་པ་མིན་ཞེས་རྗེ་སྒམ་པོ་པས་སེམས་གཉུག་མ་དེ་རྟོགས་ན་རྨི་ལམ་ལྟ་བུ་སྒྱུ་མ་ལྟ་བུ་ལ་སོགས་པར་འཆར་བ་ཡིན་ཏེ། དེ་རྟོགས་ན་རང་རྒྱུད་ཟག་པ་མེད་པ་མངོན་དུ་གྱུར་པ་ཡིན། ཟག་མེད་ཀྱི་སྡོམ་པ་ཡང་དུས་དེར་སྐྱེ་བ་ཡིན། ས་དང་པོའི་ཡོན་ཏན་ཡང་དེས་ཐོབ། ས་དང་པོའི་དྲོད་རྟགས་མེད་སྙམ་ན་གསང་སྔགས་ལུགས་ཀྱི་ཚེ་གཅིག་ལ་ཡོན་ཏན་རྫོགས་པར་འདོད་པ་ཡིན་པས་ཚོགས་ལམ་ནས་མཐོང་ལམ་གྱི་བར་ཐམས་ཅད་འུབ་སྡུད་དུ་བྱེད་པ་ཡིན་ཏེ། དཔེར་ན་གྲོད་པ་ཁ་བསྡུས་པ་དང་འདྲ། ཞེས་དང༌། འཁོར་བ་ལས་ཐར་འདོད་ན། ཆོས་ཐམས་ཅད་ཀྱི་རྩ་བ་ཡིན་པས་ཐ་མལ་གྱི་ཤེས་པ་ངོ་ཤེས་དགོས། ཐ་མལ་གྱི་ཤེས་པ་དེ་རང་གི་ཤེས་པ་འདི་ལ་ཆོས་ཀྱི་རྣམ་པ་གང་གིས་ཀྱང་མ་བསླད་པ། འཇིག་རྟེན་པའི་རྣམ་པར་ཤེས་པ་གང་གིས་ཀྱང་མ་རྙོགས་པ། བྱིང་རྨུགས་དང་རྟོག་པ་གང་གིས་ཀྱང་མ་བསྟུམས་པར་རང་སར་བཞག་པ་ཡིན། དེ་ངོ་ཤེས་ན་རང་གི་རིག་པ་ཡེ་ཤེས་ཡིན། མ་རྟོགས་ན་ལྷན་ཅིག་སྐྱེས་པའི་མ་རིག་པ་ཡིན། རྟོག་ན་རིག་པ་ཞེས་བྱ། ངོ་བོ་ཉིད་ཅེས་བྱ། ལྷན་ཅིག་སྐྱེས་པའི་ཡེ་ཤེས་ཞེས་བྱ། ཐ་མལ་གྱི་ཤེས་པ་ཞེས་བྱ། གཉུག་མ་སྤྲོས་བྲལ་འོད་གསལ་ཞེས་བྱ། དེ་རྟོགས་ན་པཎྜི་ཏ་རིག་པའི་གནས་ལྔ་ལ་མཁས་པ་བས་ཀྱང་ཡོན་ཏན་ཆེ། པཎྜི་ཏ་དོན་ཕྱིའི་རྣམ་པ་ཡུལ་ཅན་དུ་བྱེད། སྒྲ་ཙམ་གྱི་རྗེས་སུ་རྟོག་པ་ཡིན། ཞི་གནས་ཉིན་མཚན་ངོ་མི་ཤེས་པར་ཡོད་པ་བས་ཐ་མལ་གྱི་ཤེས་པ་དགའ་སྟེ། འདི་དོན་དངོས་ལམ་དུ་བྱེད་པ་ཡིན། དབང་བཞི་རིམ་གྱིས་བསྐུར་ནས་བསྐྱེད་རིམ་གྱི་ལྷ་མཐོང་བ་བས་ཀྱང་འདི་མཐོང་བ་དགའ་སྟེ། དེ་ནི་སྒྲིབ་པ་ཟད་པའི་མཚན་མའི་ཡང་དག་ཀུན་རྫོབ་ཀྱི་ལྷའི་རེག་མཐོང་ཙམ་ཡིན། འདི་ནི་དོན་དམ་པའི་ལྷ་ཉིད་ཡིན། སྲོག་རྩོལ་རླུང་དུ་ཆུད་པ་བས་འདི་མཐོང་བ་དགའ་སྟེ། དེ་འདྲ་ལུས་ཀྱི་བྱེད་བཅིང་མི་འཆིང་ཤེས་པ་ཕྱི་བ་སོགས་ལའང་ཡོད། མངོན་ཤེས་ལྔ་ཐོབ་པ་ལས་འདི་མཐོང་བ་དགའ་སྟེ། དེ་འདྲ་བསམ་གཏན་གྱི་སེམས་ཐོབ་པ་ལའང་ཡོད་ཅེས་དང༌། ཐ་མལ་གྱི་ཤེས་པ་འདི་མངོན་དུ་གྱུར་ན།
སྐད་ཅིག་གཅིག་གིས་བྱེ་བྲག་ཕྱེད། །
སྐད་ཅིག་གཅིག་གིས་རྫོགས་སངས་རྒྱས། །
ཞེས་ལམ་ལྔ་སོགས་བགྲོད་མི་དགོས་པར་སྐད་ཅིག་ལ་ཡེ་ཤེས་ལྔ་ཡོངས་སུ་རྫོགས་ཏེ། འདི་ཏིང་ངེ་འཛིན་ཐམས་ཅད་ཀྱི་རྒྱལ་པོ་ཡིན། འདི་རྟོགས་ན་ཏིང་ངེ་འཛིན་ཇི་སྙེད་པ་ཤུན་སྦུན་དུ་བུད་འགྲོ་བ་ཡིན། ཞེས་གསུངས་པས། ས་ལམ་གྱི་རིམ་པ་ལྔ་པོའང་དུས་སྐད་ཅིག་དང་སྐད་ཅིག་ལ་བགྲོད་པ་ལས་དུས་ལོ་ཟླ་བ་སོགས་པ་བགྲང་མི་དགོས་པར་གསུངས་པ་ཡིན་ནོ། །
དེས་ན་འདི་ལྟའི་ཡན་ལག་དྲུག་གི་ཡན་ལག་དང་པོ་ལ་གནས་པའི་རྣལ་འབྱོར་དང་རྒྱུའི་ཐེག་པའི་མཐོང་ལམ་ལས་ཀྱང་ཁྱད་པར་དུ་འཕགས་ན། འོ་ན་རྒྱུའི་ཐེག་པའི་མཐོང་ལམ་པ་ལས་ཀྱང་ཡོན་ཏན་ཆེ་བར་འགྱུར་སྙམ་ན་རྒྱུད་ཀྱི་ཆོས་ཚུལ་དབང་བཙན་པར་བྱས་ན་ཆེས་ཆེ་བར་གྲུབ་སྟེ། གྲོལ་ཐིག་ལས།
དེ་བཞིན་ཐལ་བྱུང་ཟབ་མོ་ཡི། །
གྲོལ་འདོད་དེ་ལ་ང་མི་དད། །
དེ་བས་གཉིས་མེད་རང་བཞིན་དུ། །
རྟོགས་པས་ཚེ་འདིར་འབྲས་ཐོབ་ངེས། །
ཞེས་འབྱུང་བ་ཉིད་ཀྱི་ཕྱིར། མདོའི་དམིགས་མེད་སྟོང་པ་ཐལ་བྱུང་གི་མཐོང་བ་ཅན་ལ་ཡོན་ཏན་ཆེས་ཆེར་ག་ལ་ཡོད་པའི་ཕྱིར། དེ་ལྟ་ན་མུ་སྟེགས་ཅན་གྱི་བསམ་གཏན་དང་པོ་སོགས་ཀྱི་རྒྱུའི་སྙོམས་འཇུག་དང༌། འབྲས་བུ་སྐྱེ་བའི་བསམ་གཏན་དག་གི་འཁྲུལ་ཆོས་ཀྱི་ཏིང་ངེ་འཛིན་གྱི་སྣང་བ་དང༌། འདིར་བདེ་སྟོང་དབྱེར་མེད་པའི་བསམ་གཏན་བཞིའི་རྩེ་མོ་ཅན་སྒྲུབ་པའི་རྒྱུ་འབྲས་ཀྱི་བསམ་གཏན་འཁྲུལ་མེད་ཉམས་ཀྱི་སྣང་བ་གཉིས་གཅིག་པའི་སྐབས་ག་ལ་ཡོད། དེ་ཉིད་ཀྱི་ཕྱིར། རྒྱ་བོད་ཀྱི་དུས་འཁོར་གྱི་རྫོགས་རིམ་སྨྲ་བ་ཕལ་མོ་ཆེ་ནི་སོར་བསམ་གྱི་ཡན་ལག་བསམ་གཏན་ནི། གཟུགས་ཀྱི་བསམ་གཏན་དང་པོ་ཉིད་སྒྲུབ་པའི་ཐབས་སུ་སྙིང་ལ་ཞེན་པ་དེ་དག་མི་རིགས་པ་ཆེན་པོ་ཉིད་ཀྱི་རྒྱུ་མཚན་འོག་ནས་ཀྱང་འཆད་དོ། །
འོ་ན་འདི་ལྟའི་ཤ་མིག་གིས་སྟོང་གཟུགས་མཐོང་བ་ལ་སྒོ་གསུམ་གྱི་ཡོན་ཏན་རྒྱུའི་ཐེག་པའི་མཐོང་ལམ་མཐོང་པ་ལས་ཀྱང་ཆེ་ན། རྒྱུད་དུ་དེ་ལྟའི་མཐོང་བ་ནི་བསམ་པ་ཐམས་ཅད་ཡོངས་སུ་སྤངས་ནས་ཉི་མ་གཅིག་གིས་མཐོང་བར་བཤད་པས། དེང་སང་མུན་མཚམས་བཅད་པ་དག་གིས་ཀྱང་དེ་ལྟར་འདུག་པ་ལ། དེ་ལྟའི་ཡོན་ཏན་མི་སྣང་བའི་ཕྱིར་ཁྱོད་ཀྱི་བརྗོད་པ་དེ་མི་འགྲུབ་བོ་སྙམ་ན། དེ་ནི་ཕྱོགས་ཙམ་དུའང་མ་ཕྱིན་པའི་གཏམ་ཡིན་ཏེ། དེང་སང་གི་རྟགས་སྣང་འཆར་བ་ཙམ་ནི་སྔགས་ཀྱི་རྟེན་འབྲེལ་བསླུ་བ་མེད་པའི་ཆེ་བ་ལ་ངེས་པ་སྦྱིན་པ་ཙམ་གྱི་ཆེད་ཡིན་པ་ལས་ཤའི་མིག་གིས་སྟོང་པ་ཉིད་ཀྱི་གཟུགས་བརྙན་དངོས་ཡང་དག་པར་མཐོང་བ་ག་ལ་ཡིན་ཏེ། ཡིན་ན་ཡོན་ཏན་མེད་པར་དངོས་དེ་འབྱུང་མི་སྲིད་པའི་ཕྱིར། འོན་ཀྱང་རྗེས་མཐུན་པ་ཙམ་དུ་མི་འཇོག་པ་མ་ཡིན་ཏེ། དཔེར་ན་རྫོགས་རིམ་གྱི་སྐབས་སུ་དུ་སོགས་ཀྱི་སྟོང་གཟུགས་ལྟ་བུའི་གཞན་མཆོག་གི་ཡུལ་མ་ཡིན་ཀྱང་བསྐྱེད་རིམ་གྱི་སྐབས་སུ་ཐ་མལ་གྱི་འབྱུང་བ་རྣམ་པར་བསྡུས་ནས་བརྟགས་པའི་ལྷར་སྣང་གི་འབྱུང་བ་རྣམས་འཆར་བ་ལས་ཀྱང་ཐ་མལ་གྱི་འཁྲུལ་རྟོག་བཟློག་པའི་སྟོང་གཟུགས་ཀྱི་སྣང་བ་སྣ་ཚོགས་འཆར་བ་ཡོད་པ་ལྟ་བུས་མ་ངེས་སོ། །འདིར་རྗེ་སྒམ་པོ་པ་དཔལ་ཕག་མོ་གྲུ་པ་དག་གིས། སྔགས་ཀྱི་རྣལ་འབྱོར་འདི་ལྟ་བུ་ཐོབ་ཀྱང་འདི་ལྟར་ཐོབ་པའི་ཡོན་ཏན་གྱི་རྟགས་ད་ལྟར་ཡོད་ཀྱང་སྟོན་དུ་མེད་པའང་ཡོད་དེ། ལུས་རྒྱ་སོགས་ཀྱིས་བཅིངས་པའི་ཕྱིར། ཞེས་གསུངས་པ་ལ། ས་སྐྱ་པཎྜི་ཏ་དང༌། བོ་དོང་ཕྱོགས་རྒྱལ་བ་སོགས་བོད་སྔ་ཕྱི་མང་པོས། འོ་ན་དེའི་ཡོན་ཏན་གྱི་ཆེད་དུ་ཆུ་བོ་ཆེན་པོའི་ཀླུང་དུ་ལྕེབ་པར་རིགས་སོ་ཞེས་ཚིག་རྩུབ་ཀྱི་འཐོར་རླུང་དྲག་པོ་སྦུད་པར་བྱེད་པ་དེ་དག་ནི་སྙིང་པོ་ཅི་ཡང་ཡོད་པ་མ་ཡིན་ནོ། །
དེ་ལྟར་རྗེ་སྒམ་པོ་པ་སོགས་ཀྱིས་གསུངས་པ་ནི་རྗེ་སྒམ་པོ་པ་ཉིད་ཀྱིས་དྲན་པ་མ་ཡིན་ཏེ། བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་ཀྱིས་ལེགས་པར་གསུངས་པ་དེ་ཉིད་རྗེ་སྒམ་པོ་པ་ཉིད་ཀྱིས་གསུངས་པའི་ཕྱིར་ཏེ། སྦྱོར་བ་ཡན་ལག་དྲུག་གི་སོར་བསམ་དུ་རྩ་དག་པའི་རྣལ་འབྱོར་ཐོབ་ཀྱང་རླུང་ཐིག་དག་པར་མ་གྱུར་བར་རྣམ་སྨིན་གྱི་ལུས་མཐའ་དག་དོར་ཏེ་ཡེ་ཤེས་ཀྱི་སྐུ་ལ་རང་དབང་ཐོབ་པའི་ཡོན་ཏན་སྟོན་དུ་མེད་པར་བཤད་གདའ་བས། ཁྱེད་ཅག་སྟོན་པ་བཅོམ་ལྡན་འདས་རྡོ་རྗེ་འཆང་ཆེན་པོ་ལའང་ཡན་ལག་དྲུག་གི་ལམ་སྔ་མ་ལ་གནས་པ་རྣམས་ཕྱི་མའི་ཡོན་ཏན་ཐོབ་པའི་ཆེད་དུ་ལྕེབ་པར་རིགས་པའི་རིགས་བཟང་བླ་ན་མེད་པ་དེ་འཕེན་པར་བྱོས་ཤིག །རྗེ་སྒམ་པོ་པའི་དགོངས་པ་དངོས་ནི། སྔགས་ཀྱི་རྣལ་འབྱོར་ཐོབ་པའི་རྣལ་འབྱོར་དེ་མཐུན་གྱི་ཡོན་ཏན་ནི། ཡོན་ཏན་དེ་དག་གི་མཐོང་རུང་གི་རང་ལས་རྟོགས་པ་མཐོ་བ་དང་མཉམ་པ་དང༌།
ཡང་ན་སློབ་མ་སྐལ་བ་དང་ལྡན་པ་སྔགས་ཀྱི་ཡོན་ཏན་མཐོང་རུང་གི་དད་པའི་མིག་ཐོབ་པས་མཐོང་གི་དེ་ལས་གཞན་སྐལ་བ་མེད་པའི་ཉན་རང་དང་རྒྱུའི་ཐེག་པའི་འཕགས་པ་ལྟ་བུས་ཀྱང་མཐོང་བར་མི་རུང་སྟེ། གསང་སྔགས་ཀྱི་སྤྱད་པ་སྤྱོད་པ་དེ་དག་ནི་དེའི་ཡུལ་མ་ཡིན་པའི་ཕྱིར། རྟགས་ཀྱི་ཡོན་ཏན་དེ་དག་ཀྱང་གསང་སྔགས་ཉིད་དུ་གྲུབ་བོ། །དེས་ན་འདི་ཉིད་ཀྱི་ཕྱིར། གྲུབ་ཆེན་མན་ལུང་པ་ཡེ་ཤེས་ཀྱི་སྐུ་སྒྲུབ་པའི་ཆེད་དུ་པོ་ཏ་ལར་འཕགས་པའི་དྲུང་དུ་བྱོན་པ་ན། ཇི་ཞིག་ན་ལམ་བར་དུ་མན་ལུང་པས་སྔགས་ཀྱི་རྣལ་འབྱོར་གྲུབ་པ་དེའི་དག་པའི་སྐུ་ལུས་ཞབས་འབྲིང་ལས་མཐོང་བའི་ཡུལ་དུ་མི་འགྱུར་བར་ཉེ་བ་ན་ད་ཁྱོད་རྒྱ་ནག་རི་བོ་རྩེ་ལྔར་སྒོམ་དུ་སོང་ནས་སྒྲུབ་པ་གྱིས་ཤིག་པར་གདམས་པ་ལྟ་བུ་ཡིན་ལ། དེ་ལྟར་ཐོབ་པའི་སྔགས་ཀྱི་རྣལ་འབྱོར་པ་དེའང་མ་དག་སྐལ་བ་མེད་པའི་ངོར་སྨྱོན་པ་གདོལ་པ་དང་རྔོན་པ་འབན་བཙུན་ལ་སོགས་པའི་རྣམ་པར་སྣང་བ་སློབ་དཔོན་སངས་རྒྱས་ཡེ་ཤེས་དང་འཇམ་དཔལ་བཤེས་གཉེན་གྱི་རྣམ་ཐར་ལྟ་བུ་དང༌། ནཱ་རོས་ཏཻ་ལོ་འཚོལ་བ་ན་ཏཻ་ལོ་པ་བཞུགས་པའི་ཡུལ་པ་རྣམས་ཀྱིས་ཏཻ་ལོ་པ་ཉ་པར་མཐོང་བ་བཞིན། དེས་ན་རྗེ་ཕག་མོ་གྲུ་པ་སངས་རྒྱས་འཁོར་བ་འཇིག་ཡིན་པ་ལ་ཁམས་པ་དམན་འདོར་བ་རྒྱ་བོ་ཞིག་ཏུ་མཐོང་བ་རྣམས་སྐུ་བསོད་བསགས་འདུག་གོ །དེས་ན་ས་པཎ་པས།
ཉི་མ་དེ་རིང་ཤར་བ་ཡི། །
འོད་ཟེར་ནང་པར་འབྱུང་བ་མཚར། །
ཞེས་པ་འདི་ལ་གངས་ཅན་གྱི་མི་སྙིང་མེད་པ་ཐམས་ཅད་ཉི་མ་དེ་རིང་ཤར་བའི་འོད་ཟེར་ནང་པར་འབྱུང་མི་སྲིད་པས་ཆེས་བདེན་པའི་ལེགས་བཤད་ཟླ་མེད་པ་ཡིན་ནོ་སྙམ་པ་དེ་ལས་བླུན་པ་ཅི་ཞིག་ཡོད་དེ། དེང་སང་ཉི་མ་དེ་རིང་འཆར་བའི་དབང་དུ་བྱས་པ་ལ་དེ་རིང་གི་ནང་པར་ཆེས་སྔ་བར་ཐོ་རངས་སྐྱ་རེངས་དང་པོ་དང་གཉིས་པ་དང་གསུམ་པའི་འོད་ཟེར་འབྱུང་བ་མངོན་སུམ་གྱིས་གྲུབ་པ་ལ་མཚར་རྒྱུ་ཅི་ཡོད། དྲན་པ་རྣལ་དུ་ཞོག་ལ་སེམས་སོ་ལེགས་པར་ཟུང་ཞིག །དེ་ལྟར་སྒོམས་པས་རོ་མས་བསྡུས་པའི་ས་ཆུ་མེ་རླུང་ཐིམ་ནས་དག་པའི་ཁམས་བཞི་མངོན་དུ་འགྱུར་བའི་སྣང་བ་དུ་བ་སྨིག་སྒྱུ་མཁའ་སྣང་མར་མེ་སྟེ་མཚན་རྟགས་བཞི་དང༌། རྐྱང་མས་བསྡུས་པའི་ས་ཆུ་མེ་རླུང་བཞི་ཐིམ་ནས་དག་པའི་ཁམས་བཞི་མངོན་དུ་གྱུར་པའི་སྣང་བ་འབར་བ། ཟླ་བ་ཉི་མ་རྡོ་རྗེ་སྟེ་སྒྲ་གཅན་དང༌། གཉིས་ཀའི་ནམ་མཁའ་ཐིམ་པ་ལས་མཆོག་གི་ཆ་དང་ཐིག་ལེ་མཐོང་བ་ཡིན་ཏེ། རྩ་རྒྱུད་ལས།
སྣང་བརྙན་བསམ་པ་མ་ཡིན་པ། །
དུ་སོགས་མཚན་མ་དེ་རྣམས་ཀྱིས། །
ཤེས་རབ་གཟུགས་བརྙན་ནམ་མཁའ་མཉམ། །
ཡོད་དང་མེད་ལས་རྣམ་པར་འདས། །
རང་གི་སེམས་ཀྱི་ཡིད་ཆེས་དོན། །
ལ་ཕྲན་ལས་སྐྱེས་ཚོགས་པ་རྣམས། །
ཀུན་ནས་ཡོངས་སུ་དོར་བ་ཡི། །
དུ་བ་སྨིག་སྒྱུ་མཁའ་སྣང་དང༌། །
སྒྲོན་མ་འབར་བ་ཟླ་ཉི་དང༌། །
མུན་ཆེན་ཆ་དང་ཐིག་ལེ་ཆེ། །
སྣ་ཚོགས་གཟུགས་བརྙན་འོད་གསལ་བ། །
ཞེས་དང༌། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། །སྟོང་པ་ལས་ནི་དུ་བ་སྨིག་སྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང༌། །འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། །དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུ། །ཞེས་གསལ་ཞིང་སྒྲིབ་པ་མེད་པར་གསུངས་ལ། འདུས་པར་ནི།
དང་པོ་སྨིག་སྒྱུ་ལྟ་བུ་སྟེ། །
གཉིས་པ་དུ་བ་ལྟ་བུ་ཡིན། །
གསུམ་པ་མཁའ་སྣང་ལྟ་བུ་སྟེ། །
མར་མེ་ལྟ་བུ་བཞི་པའོ། །
སྤྲིན་མེད་ནམ་མཁའ་ལྟ་བུ་ནི། །
རྟག་ཏུ་ལྔ་པར་གནས་པ་ཡིན། །
ཞེས་མཚན་རྟགས་ལྔ་བཤད་ནས་ཉིན་རྟགས་རྣམས་སྤྲིན་ནམ་མཁའ་ལྟ་བུའི་ནང་དུ་སྦས་ཏེ་འཆད་པ་ཡིན་ལ། ས་ཆུ་ལ་མི་འཇུག་པར་ཆུའི་རྟགས་སྨིག་རྒྱུ་འབྱུང་བ་མ་ཡིན་ཏེ། རྗེ་ནཱ་རོ་པས། དེ་ལ་བླ་མའི་མན་ངག་གི་ཅེས་བྱ་བ་ནི་ནམ་མཁའ་ལ་རྣལ་འབྱོར་པས་དང་པོར་དུ་བ་མཐོང་སྟེ། སྨིག་རྒྱུ་ནི་མ་ཡིན་ཞེས་པ་རང་གི་ཉམས་སུ་མྱོང་བས་ཤེས་པར་བྱ་བར་འགྱུར་རོ། །ཞེས་སོ། །དེ་ཡང་སྙིང་གའི་རྩ་འདབ་བཅུའི་ལས་རླུང་བཅུ་་ཏཱིའི་མར་སྣ་དུང་ཅན་མའི་སྒོར་ཁ་ནང་དུ་ལོག་པས་ཡེ་ཤེས་ཀྱི་རླུང་བཅུ་ཅུང་ཟད་བྱེ་བ་ཡིན་ལ། རླུང་ལ་ནུས་མ་ཞེས་ཤུགས་ལྡན་མ་ཞེས་ཡོན་ཏན་སྐྱེད་བྱེད་ཀྱི་ཆ་ནས་དུ་བ་མ་སོགས་ཀྱི་ལྷ་མོ་བཅུ་དམིགས་པ་ནི། རུས་སྦལ་གྱི་རླུང་ནི་དུ་བ་མ་དང༌། རྩངས་པ་ནི་སྨིག་རྒྱུ་མ་དང༌། ལྷ་སྦྱིན་ནི་མཁའ་སྣང་དང༌། ནོར་ལས་རྒྱལ་ནི་མར་མེ་མ་དང༌། ཀླུ་ནི་སེར་མོ་འབར་མ་དང༌། ཁྱབ་བྱེད་ནི་དཀར་མོ་འབར་མ་དང༌། གྱེན་རྒྱུ་ནི་དམར་མོ་འབར་མ་དང༌། མཉམ་གནས་ནི་ནག་མོ་འབར་མ་དང༌། སྲོག་ནི་ཆའི་གཟུགས་ཅན་མ་དང༌། ཐུར་སེལ་ནི་ཐིག་ལེའི་གཟུགས་ཅན་མ་ཞེས་ཆོས་ཐམས་ཅད་འབྱུང་བའི་དབྱིངས་དང་རྒྱུ་སྟེ། གཞིའི་བདེ་བར་གཤེགས་པའི་སྙིང་པོ་ཉིད་ལམ་བདེ་བར་གཤེགས་པའི་སྤྱོད་ཡུལ་རྣམ་པར་དག་པ་ཞི་གནས་དང་ལྷག་མཐོང་དབྱེར་མེད་པའི་རྣལ་འབྱོར་སྣོད་བཅུད་ཀྱི་དཀྱིལ་འཁོར་ཆེན་པོའི་རྣམ་པར་གྲུབ་པ་ཡིན་ཏེ། གསང་བ་འདུས་པའི་དགོངས་པ་ལུང་བསྟན་ལས།
གཟུགས་ལ་སོགས་པ་ནང་གི་ཆོས། །
མཐོང་བ་དེ་ནི་ལྷག་མཐོང་ཡིན། །
མི་བསྐྱོད་ལ་སོགས་གྲངས་ཇི་བཞིན། །
རྟོགས་པ་དག་ནི་ཞི་གནས་ཡིན། །
ཅེས་འབྱུང༌། སྒྲིབ་བྲལ་ཆོས་ཀྱི་དབྱིངས་ཀྱི་གཟུགས་མངོན་སུམ་དུ་མཐོང་བ་ནི་ལྷག་མཐོང་ཡིན་ལ། དེ་མི་བསྐྱོད་ལ་སོགས་སངས་རྒྱས་ལྔའི་རང་ཞལ་སྒྲིབ་བྱེད་ཀྱི་རླུང་ཞི་བའི་ཞི་གནས་ཐོབ་པ་ལ་རག་ལས་པས་དེ་ལྟའི་ཞི་གནས་ཀྱི་མཐུས་དེ་མཐོང་བ་ཡིན་ལ། རྒྱལ་བ་ཡང་དགོན་པ་ཆེན་པོས། སེམས་རང་ཐོག་ཏུ་གནས་པ་ཞི་གནས། རང་ངོ་རང་གིས་རིག་པ་ལྷག་མཐོང་ཞེས་འབྱུང་ལ་འདི་ལྟ་བུ་ལ་རྗེ་ཙོང་ཁ་པ་སོགས་རྣམ་དཔྱོད་ཅན་མང་པོས། སེམས་ལུང་མ་བསྟན་གྱི་རང་གར་ཞི་བ་ལ་ཞི་གནས་དང༌། སེམས་རིག་ཙམ་ལ་ལྷག་མཐོང་དུ་བྱེད་པ་འདི་ལྟའི་ཞི་ལྷག་ཞི་ལྷག་ཡང་དག་པར་མི་འགྱུར་རོ་ཞེས་གསུངས་པ་ནི། རྒྱལ་བ་ཡང་དགོན་པ་ཆེན་པོའི་དགོངས་པ་མ་ལོན་པར་རྒྱལ་བ་ཆེན་པོ་འདི་ལྟ་བུ་ལ་སྐུར་བ་བཏབ་པར་སྣང་སྟེ། རྒྱལ་བ་ཆེན་པོ་འདིས་ནི་ཟབ་མོ་རྫོགས་པའི་རིམ་པ་མཐར་ཐུག་པའི་གཉུག་མ་རང་སེམས་འོད་གསལ་བ་བདེན་ཞེན་གྱི་བསམ་གཏན་ཐམས་ཅད་པ་ནི་ཞི་གནས་དང་དེ་ཉིད་སྤྲོས་མཐའ་ཐམས་ཅད་དང་བྲལ་བར་ལྷག་གི་མཐོང་བ་ལ་ལྷག་མཐོང་དུ་འཇོག་པ་ཡིན་པས། འདི་ལྟ་བུ་ཞི་ལྷག་གི་ཐར་པ་མཆོག་གི་ཞི་ལྷག་ཡང་དག་པའི་གོ་མི་ཆོད་ན་ཁྱེད་ལྟར་འཇིག་རྟེན་པའི་བསམ་གཏན་ལ་ཞི་གནས་དང༌། རྟོག་སྒོམ་གྱི་ངེས་པ་ཕྱིན་ཅི་ལོག་རེ་ལ་གསལ་སྣང་གོམས་སུ་བཅུག་པའི་གསལ་སྣང་ལ་ལྷག་མཐོང་མཆོག་ཏུ་འདོད་པ་ཞི་ལྷག་ཡང་དག་པར་འདོད་པ་དེ་ཐམས་ཅད་ནི་ཨེ་མ་ཆེས་མཚར་རོ། །
གཞན་ཡང་རླུང་དང་ཐིག་ལེའི་དངས་མ་རྟོག་པ་དང་བཅས་པ་འདུས་པས་མེ་ཏོག་སྣ་ཚོགས་དང༌། བཤང་བའི་རྩར་རྟོག་རླུང་འདུས་པས་འཇའ་ཚོན། རྒྱུ་མར་འདུས་པས་སྤྲིན་དང་འབྲུག་གི་སྒྲ་ལྟ་བུ་དང༌། རྩ་སྟོང་བདུན་ཅུ་རྩ་གཉིས་ཀྱི་རྩར་འདུས་པས་ཆུ་བོ་སྣ་ཚོགས་དང༌། སྙིང་གའི་རྩར་འདུས་པས་གཟའ་དང༌། མགྲིན་པར་འདུས་པའི་བར་སྐོར་དུ་འདུས་པས་རྒྱུ་སྐར་དང༌། ལྕེ་དང་ལྕེ་ཆུང་ངུ་འདུས་པས་ཆར་འབབ་པ་དང༌། གཙུག་ཏོར་དང་མགྲིན་པའི་འཁོར་ལོའི་རྩར་འདུས་པས་ལྷ་དང༌། ལག་པའི་རྩར་མི་དང༌། རྐང་པའི་རྩར་ས་འོག་གི་སེམས་ཅན་དང༌། བུ་ག་དགུའི་རྩར་འདུས་པས་སྟོང་ཉམས་དང༌། སྐྲ་དང་བ་སྤུའི་རྩར་འདུས་པས་འབྱུང་པོའི་རིགས་སོགས་དག་མ་དག་གི་ཏིང་ངེ་འཛིན་ཏེ་ཉམས་ཀྱི་སྣང་བ་ཕལ་པ་སྣ་ཚོགས་འབྱུང་ངོ༌། །དེ་ལྟ་ནི་མ་དག་པ་དང་དག་པའི་རྟོག་རླུང་ཅི་རིགས་པར་བསྡུས་པའི་ཉམས་སྣང་ཡིན་ལ། མཆོག་གི་དག་པའི་མཚན་རྟགས་ལྔའི་དུ་བ་ནི་དཀར་སྔོན་གྱི་སྣང་བ་ཅུང་ཟད་འབྱུང་བ་ནས་ཕྱི་ནང་ཀུན་ཏུ་ཁྱབ་པར་འཆར་བའི་བར་རོ། །སྨིག་སྒྱུ་ནི་རི་མོའི་སྣང་བ་ལྟ་བུ་ཅུང་ཟད་གཡོ་བ་ནས་ཆུ་གཡོ་བ་ལྟ་བུའི་བར་རོ། །མཁའ་སྣང་ནི་སྲིན་བུ་མེ་ཁྱེར་ཏེ་དམར་ཙེག་ཙེག་པའོ། །སྒྲོན་མ་ནི་འབར་བ་ལྟ་བུའོ། །འབར་བ་ནི་མར་མེ་ལས་ལྷག་པའི་མེ་ཆེར་འབར་བའོ། །ཉིན་རྟགས་དྲུག་གི་ཟླ་བ་ནི་ཚེས་གཉིས་གསུམ་ནས་བཅོ་ལྔའི་བར་གྱི་ཟླ་བའི་དཀྱིལ་འཁོར་འོད་ཀྱི་སྣང་བ་ལྟ་བུའོ། །ཉི་མ་ནི་ཅུང་ཟད་ཤར་བ་ནས་ཡོངས་སུ་རྫོགས་པའི་བར་དང་འོད་ཟེར་གྱི་སྣང་བ་ཅི་རིགས་པའོ། །རྡོ་རྗེ་ཞེས་པ་སྒྲ་གཅན་ནི་ཨིནྡྲ་ནཱི་ལའི་མདོག་ཅན་ཟླུམ་པོ་དང༌། མིག་གི་རྣམ་པ་ལ་སོགས་པ་ཆེ་ཆུང་ཅི་རིགས་པའོ། །མཆོག་གི་ཆ་ནི་གློག་གི་སྣང་བ་སྟེ་ཅུང་ཟད་འཁྱུག་པ་ནས་བར་སྣང་གང་བར་སྣང་བ་ལ་སོགས་པའོ། །ཐིག་ལེ་ནི་ཁ་དོག་སྣ་ཚོགས་པའི་སྣང་བ་དང༌། གཞི་གཅིག་གི་སྟེང་དུ་ཁ་དོག་སྣ་ཚོགས་དང༌། བུམ་པ་དང་སྣམ་བུ་ལ་སོགས་རྒྱུ་བ་དང་མི་རྒྱུ་བའི་སྣང་བ་སྣ་ཚོགས་པའོ། །དེ་ནས་ལས་ཀྱི་དབུ་མའི་བྱེད་པ་བཅིངས་པ་ལས་རྟགས་ཅན་བཅུ་གཅིག་པ་སྣ་ཚོགས་གཟུགས་འཆར་བ་ཡིན་ཏེ། རྒྱུད་ལས།
ནམ་མཁར་ཆུ་འཛིན་བྲལ་བ་དག་ལ་རྣལ་འབྱོར་པ་ཡི་བགྲད་པའི་མིག་གིས་བལྟ་བྱས་ཏེ། །
རེ་ཁཱ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་གྱུར་གྱི་བར་དུའོ། །
དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། །
རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་གཞན་གྱི་སེམས་ཀྱི་མིན་པ་ཉིད། །
ཅེས་པ་ལྟར་རེ་ཁཱ་ནག་པོ་སྐྲའི་ཚད་ཙམ་དང༌། དེའི་ནང་དུ་སངས་རྒྱས་ཀྱི་སྐུ་དང་ཞིང་ཁམས་རིགས་དྲུག་གི་གཟུགས་བརྙན་ལ་སོགས་འཆར་བ་ཡིན་ནོ། །བསམ་གྱིས་མི་ཁྱབ་པར་ཆེས་ཕྲ་བའི་ཆ་ལ་བསམ་གྱིས་མི་ཁྱབ་པའི་ཞིང་རབ་འབྱམས་འཆར་བ་ཡང༌། ཇི་སྐད་དུ།
སྐྲ་ཙམ་ཁྱོན་ལ་དུས་གསུམ་ཚད་རྙེད་ཀྱི། །
སངས་རྒྱས་རྒྱ་མཚོ་ཞིང་རྣམས་རྒྱ་མཚོ་དང༌། །
ཞེས་འབྱུང་བས། རྟགས་སྣང་དེ་ཐམས་ཅད་ཀྱང་སྒྲིབ་བྲལ་རིས་མེད་པའི་ཡུལ་ཐམས་ཅད་པའི་མཁའ་ལ་འཆར་བ་ཡིན་གྱི་ལས་སྣང་དང་ཡང་དག་མིན་རྟོག་གི་ནམ་མཁའ་ལ་འཆར་བ་མ་ཡིན་ཏེ། རྒྱུད་ལས། སེམས་ཀྱི་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་ནང་གི་གཟུགས་བརྙན་ལྟ་བུ་ཉིད། །གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱི་བསྟེན་པ་རྣལ་འབྱོར་དབང་པོས་བསྟེན་བྱ་སྟེ། །ཞེས་ཏེ། དེ་ལྟའི་སྟོང་གཟུགས་ཀྱི་ལྷ་དེ་དག་ནི་མཆོག་གི་སྤྲུལ་སྐུ་དང༌། གཞོམ་མེད་ཀྱི་ཆོས་བསྟན་པ་ནི་ལོངས་སྤྱོད་རྫོགས་པའི་སྐུ་སྟེ། དེའང་རང་གི་སྣང་བ་སྒྲིབ་བྲལ་གྱིས་བསྡུས་པའི་ཆོས་ཀྱི་ཆ་ལ་གཞན་སྣང་སྒྲིབ་བྲལ་གྱི་སངས་རྒྱས་ཐམས་ཅད་པྲ་ཕབ་ཀྱི་སྣང་བ་ལྟར་གཅིག་པ་དང་ཐ་དད་པ་དང་བྲལ་བའི་རྟེན་འབྲེལ་གྱིས་མངོན་སུམ་དུ་བྱེད་ལ། དེ་ལྟར་བྱེད་པའི་སངས་རྒྱས་གྲངས་མེད་པ་སྐད་ཅིག་གཅིག་ལ་དུས་རྣམ་པ་ཐམས་ཅད་པའི་ཉམས་ཀྱི་སྣང་བའི་ཏིང་ངེ་འཛིན་ལ་བསྐལ་པ་རྒྱ་མཚོར་ཉམས་ཀྱི་སྣང་བ་ཉིད་དུ་དགེ་བའི་རྩ་བ་རྫོགས་པར་བྱས་པས་སངས་རྒྱས་རྒྱ་མཚོ་ལ་བསྐལ་པ་རྒྱ་མཚོར་དགེ་རྩ་རྒྱ་མཚོ་གྲངས་མེད་དུ་སྐད་ཅིག་གིས་རྫོགས་པར་བྱེད་པ་ནི། ཚུལ་འདིའི་ཉེ་ལམ་མཆོག་ཏུ་གྱུར་པ་ཡིན་ཏེ། འགྲེལ་ཆེན་ལས། དེ་ནས་གཟུགས་ཀྱི་རྣལ་འབྱོར་གྱིས་གཞོམ་དུ་མེད་པའི་སྒྲ་གང་ཡིན་པ་དེ་ཉིད་ཐོས་ཏེ། དེ་ལྟར་གཟུགས་སུ་སྣང་བ་ལས་ནི་སྤྲུལ་པའི་སྐུ་དང༌། སྒྲར་སྣང་བ་ལས་ལོངས་སྤྱོད་རྫོགས་པའི་སྐུའོ། །ཞེས་པའི་དོན་ཏོ། །ཞེས་འབྱུང་ངོ༌། །
འོ་ན་དུ་སོགས་བེམས་ཆོས་ཀྱི་སྣང་བ་འདི་བེམས་པོ་རང་ག་བ་ཉིད་དང༌། རྣམ་པ་ཐམས་ཅད་པའི་གཟུགས་ཅན་ཡིན་ན་སྐྱེ་བོ་ཐམས་ཅད་ཀྱི་བལྟ་བྱར་དམིགས་སུ་རུང་ངམ་སྙམ་ན་མ་ཡིན་ཏེ། ཐོག་མ་མེད་པའི་མ་རིག་པས་བརྟགས་པའི་གཟུང་འཛིན་གྱི་ས་སོགས་ཀྱི་བེམས་ཆོས་ཀུན་རྫོབ་བདེན་པའི་འབར་སྲེག་རང་བདེན་པར་འཁྲུལ་པའི་འཁྲུལ་ཆོས་ནི་མ་ཡིན་ལ། དེ་ལྟ་ནའང་ཐོག་མ་མེད་པའི་ནང་རིག་འགྱུར་མེད་ཀྱིས་བརྟགས་པའི་ས་སོགས་ཀྱི་བེམས་ཆོས་ཀུན་རྫོབ་བདེན་མེད་སྒྱུ་མ་ལྟ་བུའི་འཁྲུལ་བྲལ་གྱི་ཆོས་མ་རིག་པའི་གཉིད་དམ་ཉོན་མོངས་སངས་པའི་གང་ཟག་གི་དམིགས་རུང་ལས། རང་ཉིད་དང་ཉོན་མོངས་བདུད་ཡིད་ཅན་གྱི་མཐོང་བྱ་མ་ཡིན་ནོ་ཞེས་དཔལ་ལྡན་རྒྱུད་དུ། ས་ཡི་རྣམ་པ་སྲ་བ་མིན་ཅིང་ཞུ་བ་ཆུ་ལུས་ཁུ་བ་མིན་ཏེ་གཤེར་བ་ཉིད་མིན་ཕྱིར། །མེ་ཡི་རྣམ་པ་མེ་མིན་གཡོ་བ་རླུང་གི་ལུས་ནི་གང་ཞིག་གཡོ་བ་མིན་པས་རླུང་མ་ཡིན། །སྟོང་པའི་རྣམ་པ་ཡིན་ཀྱང་མཐོང་སྟེ་དཀར་དང་ལྗང་དང་ཁ་དོག་སྣ་ཚོགས་ཆེན་པོ་ཁ་དོག་མིན། །རྣམ་པ་ཀུན་ལྡན་ཡིན་ཡང་མཐོང་བ་མིན་ཏེ་རང་སྙིང་དྲི་མ་ཉོན་མོངས་བདུད་ཀྱི་མཐུ་ལས་སོ། །ཞེས་དང༌། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་གཞན་གྱི་སེམས་ཀྱི་མིན་པ་ཉིད། །ཅེས་འབྱུང་བ་ཉིད་མ་རིག་པའི་དབང་གིས་ལས་སྣང་འདི་ནི་འཁྲུལ་པ་རབ་ཏུ་གོམས་པའི་དབང་གིས་དེ་དེར་གྲུབ་པར་སྣང་བ་ལས་ཏེ། དེར་མ་གྲུབ་པའི་རང་བཞིན་སྟོང་པ་ཉིད་དུ་སྣང་བ་མི་འཆར་ཏེ། འདིར་ནང་རིག་འགྱུར་མེད་ཀྱི་དབང་ལས་འོད་གསལ་ཡེ་ཤེས་ཀྱི་སྣང་བ་འདི་ནི་མཆན། འཁྲུལ་པའི་དྲི་མས་མ་གོས་པ་ཉིད་ཀྱི་རྣམ་པ་ཀུན་ལྡན་གྱི་སྣང་བ་དེ་དེར་སྣང་ཙམ་ནས་དེ་དེར་གྲུབ་པའི་སྟོང་པ་ཉིད་དུ་ཁོང་དུ་ཆུབ་པར་འགྱུར་བའི་ཕྱིར། ཇོ་བོ་མི་ཏྲ་ཛོ་ཀིས།
གང་ཤར་ཐམས་ཅད་དེ་ཡིན་ཏེ། །
དེ་ནི་གང་དུའང་མ་ཤར་བའོ། །
ཞེས་འབྱུང་ལ། དེ་ལྟའི་སྣང་བ་དེ་ཉིད་ཀྱང་དོན་དམ་དང་ཀུན་རྫོབ་བདེན་པ་སོ་སོར་གྲུབ་པའི་བདེན་གཉིས་རེ་རེ་ཞིང་ཡོད་པ་དང་མེད་པ་གཉིས་ཀ་དང་གཉིས་ཀ་མ་ཡིན་པའི་དངོས་པོ་གྲུབ་པ་མཐའ་དག་གིས་སྟོང་པའི་སྤྲོས་པ་ཐམས་ཅད་དང་བྲལ་བ་སྒྱུ་མ་ལྟ་བུའི་ཀུན་རྫོབ་ཙམ་ཞིག་ཏུ་རྡོ་རྗེའི་རྣལ་འབྱོར་པ་དེའི་འདུས་བྱས་འཇིག་རྟེན་གྱི་གྲགས་ངོར་བཞག་པ་ལས། དཔྱད་པ་དང་བདེན་པ་གཉིས་གང་གིས་ཀྱང་ཚད་མ་བདེན་གྲུབ་པའི་ངོ་བོར་ཡོད་མེད་སོགས་ཀྱི་དཔྱད་མྱོང་གྲུབ་པའི་ཆོས་རང་དབང་ཅན་གྱི་བདག་ཉིད་ནི་མ་ཡིན་ཏེ། ཡིན་ན་དེ་འདྲའི་ཡུལ་དང་ཡུལ་ཅན་ལ་བལྟ་བ་དང་བལྟ་པོ་ཐམས་ཅད་ཆོས་དང་གང་ཟག་བདག་བདེན་ཅན་དུ་ཐལ་བས་དེ་ལས་མི་རུང་བ་ཅི་ཞིག་ཡོད་པའི་ཕྱིར་ཏེ། གྲུབ་ཐོབ་ཆེན་པོ་ནཱ་རོ་པས། གཞན་ཡང་སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པའི་ཕུང་པོ་དང་ཁམས་དང་སྐྱེ་མཆེད་མ་ལུས་པ་མཐོང་བ་ཀུན་རྫོབ་ཀྱི་བདེན་པ་མཐོང་བ་སྟེ། རང་བྱིན་གྱིས་བརླབ་པར་ཡང་བརྗོད་དོ། །ཞེས་འདི་ལྟའི་དཀྱིལ་འཁོར་ལས་གཞན་མཆོག་སྒྱུ་འཕྲུལ་དྲ་བ་གཟུགས་ཀྱི་སྐུ་འཆི་བ་མེད་པའི་སྐུ་སྒྲུབ་པར་བྱས་ནས་རྣམ་སྨིན་གྱི་རང་ལུས་མིག་དག་པའི་སྐྲ་ཤད་ལྟར་སངས་ནས་དེའི་མལ་དུ་ཡེ་ཤེས་ཀྱི་སྐུར་བྱིན་གྱིས་བརླབ་པའི་སྒྱུ་ལུས་ཀྱི་སྐུ་སྟེ་དེ་ལ་སྟོང་བཞིན་སྣང་བ་དང་སྣང་བཞིན་སྟོང་པའི་ཆ་ནས་ཀུན་རྫོབ་བདེན་པར་བརྗོད་པ་ཙམ་ལས་ཀུན་རྫོབ་བདེན་པ་ཡིན་པའི་ཆ་ནས་ཀུན་རྫོབ་བདེན་པར་བརྗོད་པ་ནི་མ་ཡིན་ལ། སྟོད་འགྲེལ་ལས། འདིར་རང་བྱིན་གྱིས་བརླབ་པ་ཞེས་བྱ་བ་ནི་སོ་སོར་སྡུད་པས་ཀུན་རྫོབ་པའི་སྟོང་ཉིད་མཐོང་བའོ། །ཞེས་འབྱུང་ལ། སྙིང་འགྲེལ་ལས། སོ་སོར་སྣང་བ་དེ་ཉིད་དཔེ་དགུས་སྒྲུབ་པ། འདི་ལྟ་སྟེ། མིག་ཡོར་དང༌། སྤྲུལ་པའི་གྲོང་ཁྱེར་དང༌། བྲག་ཆ་དང༌། རྨི་ལམ་དང༌། སྒྱུ་མའི་འཁྲུལ་འཁོར་དང༌། སྨིག་རྒྱུ་དང༌། མེ་ལོང་གི་གཟུགས་བརྙན་དང༌། ཆུའི་ཟླ་བ་དང༌། ནམ་མཁའ་ཞེས་བྱ་བ་ནི་ཤེས་རབ་སྟེ་ཡི་གེ་ཨེའོ། །
དེ་ལྟར་ཧེ་རུ་ཀ་ཞེས་བྱ་བ་ནི་དངོས་པོ་མེད་པ་སྒོམ་པར་བྱ་སྟེ། ཤེས་རབ་ཡེ་ཤེས་བདེ་བ་ཆེན་པོ་ཧེ་རུ་ཀའོ། །ཤེས་རབ་ཇི་ལྟ་བ་དེ་བཞིན་དུ་ཐབས་སོ། །དེ་ཡོངས་སུ་ཤེས་པས། དངོས་པོ་མེད་པ་སྒོམ་པར་འགྱུར་བ་ནི་ཐབས་སོ། །དེ་ལྟར་གྱི་སྒྲས་རྒྱུ་ཇི་ལྟ་བ་བཞིན་དུ་འབྲས་བུའོ། །ཞེས་འབྱུང་བས། སྟོང་པ་ཉིད་དོན་དམ་པར་བརྗོད་པའི་རྒྱུ་ལས་རྣམ་པ་ཐམས་ཅད་པའི་འབྲས་བུས་བདེ་བ་ཆེན་པོ་ཀུན་རྫོབ་དང༌། ཡང་འབྲས་བུ་རྣམ་པ་ཐམས་ཅད་པའི་བདེ་བ་ཉིད་ཀྱི་རྒྱུ་ཀུན་རྫོབ་ལས་སྟོང་པ་ཉིད་དོན་དམ་བདེན་པར་ཡང་ཕན་ཚུན་ལྟོས་ནས་འཇོག་པའི་ཐབས་ཤེས་ཀྱི་དཀྱིལ་འཁོར་མ་བརྟག་ཉམས་དགའ་ཙམ་ལས་སྟོང་ཉིད་དོན་དམ་བདེན་པ་དང༌། སྣང་ཆ་ཀུན་རྫོབ་བདེན་པར་བྱས་པའི་བདེན་གཉིས་གཅིག་དང་ཐ་དད་པ་ནི་མ་ཡིན་ཏེ། གྲུབ་ཐོབ་ཉི་མ་དཔལ་གྱིས། མིག་ཕྱེད་ལ་ནི་དྲི་མ་མེད་པའི་ནམ་མཁའ་གང་ལས་སྤྲུལ་པ་ལས། །ཡོད་དང་མེད་དང་གཉིས་ཀ་མིན་དངོས་ངེས་འཇོམས་པ། །སྟོང་པ་ཉིད་རྒྱུན་དུ་བ་ལ་སོགས་མ་ལུས་པ་ནི་གློ་བུར་འཆར། །ཞེས་འབྱུང་བའི་ཕྱིར། གནད་འདི་ལྟ་བུ་ཐུགས་ལ་མ་བྱོན་པར་དཔལ་ཇོ་ནང་པ་ཆེན་པོས། སྟོང་གཟུགས་འདི་དག་ཀུན་རྫོབ་པའི་གཟུགས་སུ་བདེན་པར་མེད་ཀྱང་དོན་དམ་པའི་གཟུགས་སུ་བདེན་པར་ཡོད་ཅིང༌། དེ་ཉིད་ཀྱི་ཡོད་མེད་ཀྱི་གཞི་མཐུན་པ་ཉིད་ཡིན་ལ། དེ་ལྟར་ན་ཡོད་ན་མེད་པར་འགལ། མེད་ན་ཡོད་པར་འགལ་ལོ་སྙམ་ན། སྐྱོན་མེད་དེ། དོན་དམ་ཡེ་ཤེས་ཀྱི་ཕྱོགས་ལ་འགལ་འདུ་སྐྱོན་མེད་ཡིན་པའི་ཕྱིར། ཞེས་གསུངས་པ་ནི་ཆེས་མི་རིགས་ཏེ། ཀུན་རྫོབ་ཀྱི་བདེན་པར་མེད་པ་དང༌། དོན་དམ་གྱི་བདེན་པར་ཡོད་པ་གཉིས་ཡོད་མེད་གཞི་མཐུན་པར་མི་འཐད་པའི་ཕྱིར་ཏེ། བདེན་ཡོད་བདེན་མེད་གཞི་མཐུན་པ་ཞིག་གཞི་གཅིག་ལ་མི་འགལ་བ་སྲིད་ན་ཡོད་མེད་གཉིས་ཀའི་གཞི་མཐུན་དུ་འགྱུར་བ་ལས་དེ་ནི་ཁྱེད་མི་འདོད་ཅིང༌། དོན་དམ་བདེན་གྲུབ་ཀྱི་ཡོད་པ་ལ་ནི་དེ་ཉིད་དེ་ཉིད་དུ་ཡོད་ཙམ་ལས་ཀུན་རྫོབ་ཀྱི་བདེན་མེད་ཀྱི་མེད་པ་དེར་ཡོད་པར་མ་སོང་བའི་ཕྱིར་ཡོད་མེད་གཞི་མཐུན་གྱི་འགལ་འདུ་སྐྱོན་མེད་དོན་མཐུན་ཁྱེད་ཀྱི་ཕྱོགས་ལ་མི་འགྲུབ་པའི་ཕྱིར། ཀུན་རྫོབ་ཀྱི་བདེན་པར་མེད་པའང་ཡིན་དོན་དམ་གྱི་བདེན་པར་ཡོད་པའང་ཡིན་པས་ཡོད་མེད་གཞི་མཐུན་པ་ཡིན་ནོ་སྙམ་ན། འོ་ན་ཀ་བ་དེ་ཀ་བ་ཡོད་མེད་ཀྱི་དངོས་པོ་ཐམས་ཅད་དང་གཞི་མཐུན་པའི་འགལ་འདུ་སྐྱོན་མེད་དུ་འགྱུར་ཏེ། ཀ་བ་མ་ཡིན་པའི་དངོས་པོར་མེད་པའང་ཡིན། ཀ་བ་ཡིན་པའི་དངོས་པོར་ཡོད་པའང་ཉིད་ཀྱི་ཕྱིར་དེར་ཅིས་འགྱུར། གཞན་ཡང་དོན་དམ་བདེན་པ་ལ་འགལ་འདུ་སྐྱོན་མེད་དོན་མཐུན་ལ་ཞུགས་ན་དེ་ལྟའི་དོན་དམ་བདེན་པ་དེ་དོན་དམ་བདེན་པ་ཡང་དག་ཏུ་མི་འགྱུར་ཏེ། དེ་ལྟ་ན་དོན་ལ་གནས་པའི་བདེན་པ་དང་མི་གནས་པའི་བདེན་པར་མེད་པ་གཉིས་ཀའམ་ཨ་མཉམ་ཁྱབ་མཉམ་ཁྱི་མཉམ་ཕག་མཉམ་གྱི་འགལ་འདུ་སྐྱོན་མེད་ཉིད་དུ་འགྱུར་བས་དོན་དམ་བདེན་པ་དོན་ལ་གནས་ཤིང་གྲུབ་ངོ་ཤེས་ཀྱི་བདེན་པ་དེའང་མ་གྲུབ་ངོ་ཤེས་ཀྱི་བདེན་མེད་འགལ་བ་དེ་ཉིད་དུ་འདུ་བར་སོང་བ་སྐྱོན་མེད་དུ་གྲུབ་པའི་ཕྱིར། ཁྱེད་ལྟར་ན་ཀུན་རྫོབ་འགལ་འདུ་སྐྱོན་ཅན་དེའང་མི་འགྲུབ་སྟེ་ཀུན་རྫོབ་ཀྱི་ཆོས་ཐམས་ཅད་ཀུན་བརྟགས་ཀྱི་སྟོང་པ་ཉིད་མེད་ཆོས་ལས་ཡོད་པར་མི་འདོད་པས་དེ་ལྟ་བུ་ལ་ཡོད་མེད་ཀྱི་འགལ་བའང་མི་འགྲུབ་པའི་ཕྱིར། ཡང་ཇོ་ནང་པ་ཆེན་པོས། སྟོང་གཟུགས་འདི་དག་རྟག་དངོས་སུ་བཤད་པའང་ཆེས་ནོར་བ་ཡིན་ཏེ། འདི་དག་གི་གཙུག་ལག་མཐའ་དག་ལ་འདི་ལྟའི་དངོས་དེ་མི་རྟག་པ་སྒྱུ་མ་ལྟ་བུར་གསུངས་པ་ཉིད་ཀྱི་ཕྱིར། སྟོད་འགྲེལ་ལས། དེ་ལས་གཞན་ཡང་མཁའ་འགྲོ་རྡོ་རྗེ་གུར་དུ་བཅོམ་ལྡན་འདས་ཀྱིས་གསུངས་པ།
ཕྱི་ནས་སྒྱུ་མའི་རྣམ་པ་སྟེ། །
རྨི་ལམ་རྣམ་པ་སྐད་ཅིག་ལས། །
དེ་ནི་ཐམས་ཅད་མཁྱེན་པའི་རྒྱུ། །
དངོས་གྲུབ་ཉེ་བར་གྱུར་པའོ། །
ཞེས་པ་ལ་སོགས་པའོ། །ཞེས་འབྱུང་ངོ༌། །འོ་ན་ཁོ་བོ་ཅག་ནི་སྒྲིབ་བྲལ་འཁྲུལ་ཆོས་དག་གིས་དབེན་ཞིང་ཀུན་རྫོབ་དང་དོན་དམ་པའི་བདེན་པ་གཉིས་ཅར་གྱི་སྤྲོས་པ་ཞི་བའི་ཤེས་པ་དང་ཤེས་བྱ་དེ་དངོས་པོར་ཡོད་པའི་ཆོས་ཀྱི་སྣང་བ་ཡང་མ་ཡིན་ཞིང་དངོས་པོར་མེད་པའི་ཆོས་ཀྱི་སྣང་བའང་མ་ཡིན་ཏེ། ཡིན་ན་དེ་ལྟའི་སྣང་བ་དེ་རང་གི་གདོང་དང་རི་རྭ་སོགས་ཀྱིས་ཀྱང་བསྐྱེད་པར་འགྱུར་ལ། དེ་ལྟ་མ་ཡིན་པས་དེ་ལྟར་མི་བསྐྱེད་པ་ཉིད་ཀྱི་སྒྲིབ་བཅས་ཀྱི་རླུང་སེམས་སྒྲིབ་བྲལ་དུ་འཆིང་བའི་བྱེད་པས་སྣང་བའི་ཕྱིར། ཡོད་མེད་སོགས་སྤྲོས་པའི་མཐའ་བརྒྱད་ཀྱི་སྣང་བ་ནི་མ་ཡིན་པར་གྲུབ་སྟེ། དབང་མདོར་བསྟན་ལས།
གལ་ཏེ་ཡོད་པའི་གཟུགས་མཐོང་ན། །
རང་གི་གདོང་པ་ཅིས་མི་མཐོང༌། །
གལ་ཏེ་མེད་པའི་གཟུགས་མཐོང་ན། །
རི་བོང་རྭ་ནི་ཅི་ལྟར་མིན། །
གཞན་གྱི་མིག་གིས་མི་མཐོང་ཞིང༌། །
རང་གི་མིག་གིས་མཐོང་མིན་པ། །
སྐྱེ་བ་མེད་བར་མཐོང་བ་ནི། །
གཞོན་ནུ་མ་ཡི་བུ་ཇི་བཞིན། །
ཞེས་འབྱུང་ལ། འོ་ན་ད་ལྟ་སྐྱེ་འཕགས་ཅི་རིགས་ལ་སྒྲིབ་གཉིས་ཀྱི་མཐུས་བསྐྱེད་པའི་ལས་སྣང་དང༌། སྒྲིབ་བྲལ་གྱི་མཐུས་བསྐྱེད་པའི་ཡེ་ཤེས་ཀྱི་སྣང་བ་གཉིས་སྣང་ཞིང་སྟོང་པ་དང་སྟོང་བཞིན་སྣང་ཙམ་གྱི་རྫུན་སྣང་ཙམ་དུ་མཚུངས་པ་ལ། སྔ་མ་ལ་ཡོད་མེད་སོགས་སྤྲོས་པའི་མཐའ་བརྒྱད་དུ་སྣང་འཛིན་སྐྱེ་ཞིང་ཕྱི་མ་ལ་ཡོད་མེད་སོགས་སྤྲོས་པའི་མཐའ་བརྒྱད་ཀྱི་སྣང་འཛིན་མི་སྐྱེ་བ་ཅི་ཞེ་ན། དོན་ལ་ལས་སྣང་དང་ཡེ་ཤེས་ཀྱི་སྣང་བ་གཉིས་ཀར་སྤྲོས་པའི་མཐའ་ཐམས་ཅད་དང་བྲལ་ཞིང་ལྟོས་ནས་བྱུང་བའམ་བཏགས་བཞག་ཙམ་གྱི་སྣང་བར་ཁྱད་པར་ཅུང་ཟད་ཀྱང་མེད་མོད། དེ་ལྟ་ནའང་ཐ་སྙད་ཙམ་དུ་ལས་སྣང་ནི་ཡོད་མེད་སོགས་ཀྱི་དངོས་པོར་བལྟ་བའི་མ་རིག་པས་བསླད་པའི་མཐུས་བརྟགས་པས་མཐའ་བརྒྱད་ཀྱི་སྣང་འཛིན་སྐྱེ་བ་ཡིན་ལ། ཡེ་སྣང་ནི་ཡོད་མེད་སོགས་དངོས་པོར་བལྟ་བའི་མ་རིག་ཀུན་ཏུ་རྟོག་པས་བསླད་པའི་མཐུས་བརྟགས་པའི་ལྡོག་ཕྱོགས་ཀྱི་མི་རྟོག་ཡེ་ཤེས་ཀྱི་མཐུས་བརྟགས་པའི་སྣང་ཆ་ཡིན་པའི་ཕྱིར། སྣང་བ་ཕྱི་མ་ལ་སྣང་དུས་ཉིད་ནས་ཀྱང་སྤྲོས་མཐའི་སྣང་འཛིན་སྐྱེ་བའི་གོ་སྐབས་ཡོད་པ་མ་ཡིན་ནོ། །
དེས་ན་ལས་སྣང་གི་སྟེང་སྤྲོས་བྲལ་ཕྱག་རྒྱ་ཆེན་པོའི་རྟོགས་པ་ཤར་བ་དང༌། ཡེ་སྣང་གི་སྟེང་དུ་སྤྲོས་བྲལ་ཕྱག་རྒྱ་ཆེན་པོའི་རྟོགས་པ་ཤར་བ་གཉིས་ལ་མཆོག་དམན་ཆེས་ཆེ་བ་ཡིན་ཏེ། རྗེ་མར་པས་རྗེ་ནཱ་རོ་མཻ་ཏྲི་གཉིས་ལ་དངོས་གྲུབ་ནོད་པ་ན། མཻ་ཏྲི་པ་ལ་མདོ་དང་ཐུན་མོང་བའི་སྟོང་པ་ཉིད་ཤེས་རབ་དང༌། ནཱ་རོ་པ་ལ་སྔགས་ཐུན་མོང་མིན་པའི་བདེ་ཆེན་གྱི་ཐབས་ཆའི་བཀའ་དྲིན་ཐོབ་པ་ཡིན་ཞེས་རང་གཞན་ཀུན་ལ་གྲགས་ཀྱང༌། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གི་གསང་བའི་གཏམ་ཟབ་མོ་ལས། ཇོ་བོ་མཻ་ཏྲི་པའི་དྲུང་དུ་རྗེ་མར་པས་ཡེ་སྣང་གི་སྟེང་དུ་ཕྱག་རྒྱ་ཆེན་པོའི་རྟོགས་པ་ངོ་འཕྲོད་པ་ཡིན་ལ། ཇོ་བོ་ནཱ་རོ་པའི་དྲུང་དུ་ལས་སྣང་གི་སྟེང་དུ་ཕྱག་རྒྱ་ཆེན་པོའི་རྟོགས་པ་ངོ་འཕྲོད་པར་གསལ་ཞེས་སྐལ་མེད་ལ་གསང་ཞིང་སྦ་བར་འོས་པའི་མཆིད་མོ་སྟེ། དེའི་ཕྱིར། རྗེ་བཙུན་ཆེན་པོ་མར་པའི་མགུར་ལས།
ཤར་དངོས་གྲུབ་ཀྱི་ཆུ་བོ་གངྒཱ་བརྒལ། །
རི་རབ་ཏུ་འཁྲུགས་པའི་དུར་ཁྲོད་དུ། །
མེ་ཏོག་མདངས་འཕྲོག་གི་དགོན་པ་རུ། །
རྗེ་མངའ་བདག་མཻ་ཏྲིའི་ཞབས་ལ་གཏུགས། །
རྒྱུད་ཟབ་མོ་བསྟོད་པ་གླུར་བླངས་ཞུས། །
ཆོས་ཕྱག་རྒྱ་ཆེ་ལ་རྟོགས་པ་སྦྱངས། །
སེམས་དངོས་པོའི་ཞུགས་ཚུལ་གཏན་ལ་ཕབ། །
གཞི་མ་བཅོས་དོན་གྱི་ངོ་བོ་མཐོང༌། །
ཞེས་འབྱུང་བས་བསྟོད་པ་གླུར་བླངས་ཞུས་ཞེས་པས་བཅོམ་ལྡན་འདས་དུས་ཀྱི་འཁོར་ལོ་རྫོགས་རིམ་གྱི་དབུགས་ཆེན་པོ་ངེས་པར་དབྱུང་བར་མཛད་པ་ཡིན་ནོ། །དེས་ན་ལས་སྣང་འདི་ཉིད་འཁྲུལ་པའི་དབང་གིས་སྤྲོས་པའི་མཐར་འཛིན་བསྐྱེད་པའི་རྟེན་དུ་ཤར་བ་དེ་འཁྲུལ་ཆོས་སུ་སྣང་ཡང་འཁྲུལ་པ་ཉིད་ལྟར་འཁྲུལ་ཆོས་ཀྱི་གནས་ལུགས་སུ་མི་གནས་པར་མ་འཁྲུལ་བ་ཉིད་ཀྱི་ཆོས་དེ་དེ་དང་ལྷན་ཅིག་སྐྱེས་པ་ཉིད་ཀྱིས་དཔལ་ལྡན་དྭགས་པོ་བཀའ་བརྒྱུད་ཀྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཉམས་ལེན་གོང་དུ་རྒྱུའི་ཐེག་པའི་ཞི་ལྷག་གི་སྐབས་སུ་བཤད་པ་ལྟར་ཡིན་ལ། འདི་ཉིད་ཀྱི་དབང་དུ་བྱས་ནས་རྗེ་སྒམ་པོ་པའི་དྭགས་པོ་ཆོས་བཞི་ཞེས་པར། འཁྲུལ་པ་ཡེ་ཤེས་སུ་འཆར་བ་ཞེས་འབྱུང་བ་དེ་ཉིད་ཡིན་ལ། དེ་ལྟ་ན་ལས་སྣང་འཁྲུལ་ཆོས་བདེན་བདེན་པར་འཁྲུལ་པའི་འཁྲུལ་ཆ་བདེན་པར་མེད་པར་བྱང་འཕགས་རྣམས་ཀྱིས་ཀྱང་མངོན་དུ་གྱུར་ནས། བདེན་མེད་ལ་དབང་ཐོབ་པ་དག་གིས། ས་ཆུར་བྱིན་གྱིས་བརླབ་པ་དང་བསྐལ་པའང་སྐད་ཅིག་དང་སྐད་ཅིག་ཡང་བསྐལ་བར་བྱིན་གྱིས་བརླབ་པར་མཛད་པ་ཡིན་ལ་དེ་ལྟའི་འཕགས་ཆེན་དག་གིས་ཀྱང་རྡོ་རྗེ་ཐེག་པའི་རིགས་མཆོག་མ་སད་ན་གཉུག་མ་འཁྲུལ་བྲལ་གྱི་སྤྲོས་བྲལ་གྱི་སྣང་བ་འདི་ཡུལ་དུ་འགྱུར་པར་མ་ངེས་པས་འདི་ལྟ་བུ་དང་པོར་ཡུལ་དུ་བྱས་པ་ནས་ཡེ་ཤེས་ཀྱི་སྣང་བ་ལས་མ་གཏོགས་ལས་སྣང་གི་ཆ་ལ་འཁྲུལ་ཆོས་ཀྱི་གཟུང་འཛིན་བསལ་ནས་ཡེ་ཤེས་སུ་འཆར་བའམ་གནས་གྱུར་དུ་སྒྲུབ་དགོས་པ་མ་ཡིན་ཏེ། དང་པོ་ཉིད་ནས་མ་འཁྲུལ་བ་ཡེ་ཤེས་ཀྱི་སྣང་བ་ཡེ་ཤེས་སུ་ངོ་འཕྲོད་པར་འགྱུར་བ་ཡིན་ནོ། །
འོ་ན་ལས་སྣང་གི་མེ་ཡང་སྲེག་འཚེད་སོགས་ཀྱི་བྱ་བར་བདེན་པར་མེ་ཀྱང་དེང་སང་ཚུ་རོལ་མཐོང་བ་དག་ལ་སྲེག་འཚེད་ཀྱི་བྱ་བར་བདེན་པར་སྣང་དུ་རུང་བ་ཇི་ལྟ་བར་ཡེ་ཤེས་ཀྱི་སྣང་བ་འདིའང་འབྱུང་བ་ས་སོགས་རང་བདེན་པའི་དངོས་པོར་མ་གྲུབ་ཀྱང་དེ་ལྟའི་དངོས་པོའི་བྱ་བ་ཅན་དུ་སྣང་དུ་རུང་བ་མི་འབྱུང་ངམ་ཞེ་ན། མི་འབྱུང་བ་མ་ཡིན་ཏེ། འཁྲུལ་པ་དང་མ་འཁྲུལ་བའི་ལས་དང་ཡེ་ཤེས་ཀྱི་སྣང་བ་ཐམས་ཅད་ལའང་གང་ཟག་གི་གང་དང་གང་གིས་བརྟགས་པའི་བྱ་བ་ཡོངས་སུ་རྫོགས་པ་དང་མ་རྫོགས་པའི་ཁྱད་པར་གྱི་ལྟོས་ངོའི་དངོས་པོ་དེ་མཐུན་གྱི་བྱ་བ་བྱེད་པ་དང་མི་བྱེད་པར་འཇོག་པའི་ཕྱིར། འདིར་རྫོགས་རིམ་གྱི་ལས་དང་པོ་པའི་རྣལ་འབྱོར་པས་ནི་ཡེ་སྣང་གི་ཆ་དེ་ཁོ་ན་ཉིད་བྱ་བ་ཡོངས་སུ་རྫོགས་པའི་འབྲས་བུ་མཐའ་དག་མ་གྲུབ་པ་སོར་བསམ་གྱི་སྐབས་སུ་དེ་དག་འགྲུབ་པའི་རྒྱུའི་མཚན་མ་ཙམ་གྱི་ཡེ་སྣང་གི་དུ་འབར་སོགས་ཀྱི་སྣང་བ་ཙམ་འབྱུང་ལ། ནམ་གྲུབ་པ་ན་གཞན་མཆོག་ཕ་རོལ་གཟིགས་པ་དག་གིས་རྣམ་པ་ཀུན་ལྡན་གྱི་སྟོང་པ་ཉིད་ཀྱི་སྣོད་བཅུད་དེ་དག་གི་རང་རང་གི་བྱ་བ་བྱེད་པ་ལ་སྒྲིབ་ཐོགས་ཐམས་ཅད་དང་བྲལ་བར་དབང་ཐོབ་པ་ཡིན་ཏེ་རྒྱུའི་ཐེག་པའི་བྱང་འཕགས་ལས་སྣང་གི་ཆོས་ལ་དབང་བཅུ་ཐོབ་པའི་རྣམ་རོལ་ལྟར་འདིར་དགྱེས་དགུར་རོལ་བ་ལ་གེགས་བྱེད་པ་ཅུང་ཟད་ཀྱང་མེད་པའི་ཕྱིར། ལས་དང་པོ་པ་ལ་སྟོང་གཟུགས་དེ་རྟགས་སམ་མཚན་མ་ཙམ་མམ་རྒྱུར་འགྱུར་བ་ཡིན་ཏེ། ཇོ་བོ་ནཱ་རོ་པས། དེ་ཁོ་ནའི་འབྲས་བུའི་སྔ་ལྟས་སུ་འགྱུར་བའི་ཕྱིར་མཚན་མའོ། །ཞེས་འབྱུང་ལ། སྔགས་ཀྱི་ལས་དང་པོ་མ་ཡིན་པས་སྟོང་གཟུགས་ལ་བརྟན་པ་ཐོབ་པ་ནི་སྟོང་གཟུགས་ཀྱི་དོན་བྱེད་པའི་བྱ་བ་གྲུབ་པའི་བྱེད་པ་ཡིན་ཏེ། སྟོད་འགྲེལ་ལས། དེའི་ཕྱིར་བཅོམ་ལྡན་འདས་ཀྱི་གསུང་ལས་དང་པོར་དུ་བ་ལ་སོགས་པའི་མཚན་མ་ནི་སྒོམ་པའི་དུས་ན་རྟགས་སུ་འགྱུར་རོ། །ཁ་ཅིག་གྲུབ་པའི་དུས་ན་ཞེས་སྨྲ་བ་དེ་རྣམས་ཐམས་ཅད་ནི་བཅོམ་ལྡན་འདས་ཀྱི་དམ་བཅའ་བ་ཉམས་པར་བྱེད་པ་སྟེ།
བསམ་པ་ཐམས་ཅད་ཡོངས་སྤངས་ཏེ། །
ཉི་མ་གཅིག་ནི་ཡོངས་སུ་བརྟགས། །
ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། །གྲུབ་པའི་དུས་ན་གང་ཞིག་འཇིག་རྟེན་པའི་དུ་བ་ལ་སོགས་པ་དང་སྒྱུ་མ་དང་རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པས་སྲེག་པའི་བྱ་བ་ནུས་པའི་ཕྱིར་རོ། །དེ་བཞིན་དུ་གུར་གུམ་དང་མེ་ཏོག་དང་རིན་པོ་ཆེ་དང་གསེར་གྱི་ཆར་ཡང་ངོ༌། །དེའི་ཕྱིར་ཡན་ལག་གི་རྣལ་འབྱོར་པས་དུ་བ་ལ་སོགས་པའི་མཚན་མར་འགྱུར་རོ་ཞེས་པའོ། །ཞེས་འབྱུང་བས་རྣམ་པ་ཐམས་ཅད་པའི་སྟོང་གཟུགས་ཀྱི་གཟུགས་ཀྱི་བྱ་བ་བྱེད་པ་མཆོག་ནི་སྔགས་ཀྱི་འདས་ལམ་ནས་ཡོད་པར་བསྟན་ཏོ། །དེ་ལྟ་བུའི་ཡེ་སྣང་གི་ཡུལ་དང་ཡུལ་ཅན་རོ་མཉམ་པའི་ལྷག་པའི་ལྷའི་དཀྱིལ་འཁོར་རྟེན་དང་བརྟེན་པར་བཅས་པ་དེ་ཡང་ལྡོག་པའི་སྒོ་ནས་ཡབ་ཡུམ་གཉིས་སུ་ཕྱེ་བའི་ཡུལ་ཕྱོགས་ཡིན་ལ་དེ་ཡང་རྟགས་བཅུ་ནི་འཁོར་དང་རྟགས་ཅན་བཅུ་གཅིག་པ་ནི་གཙོ་བོ་ཡིན་ཞིང༌། དེ་ལ་ཕྱིན་ཅི་ལོག་པར་སྒྲིབ་པ་ན་ཁམས་ལྔ་པོ་རོ་རྐྱང་གཉིས་ཀྱི་ཕྱེ་བས་བཅུ་རུ་འགྱུར་བ་དེའི་སྐྱེད་སྡུད་ལ་བརྟེན་ནས་གཞིའི་གནས་སྐབས་སུ་ཤེས་པ་ཡུལ་ལ་འཇུག་པ་དང་སྡུད་པའི་འགྲོས་དེ་ཡང་སེམས་བྱུང་ཀུན་འགྲོ་ལྔའི་སྐྱེད་སྡུད་ཀྱི་འགྲོས་སུ་འཆར་ཞིང༌། དེ་ལས་ཅུང་ཟད་རགས་པ་ཕོ་མོ་འདོད་པ་སྤྱོད་པ་ཡང་འདོད་པའི་གནས་སྐབས་སུ་བཅུ་རུ་འཆར་བ་དང༌། མའི་མངལ་དུ་ཟླ་བ་བཅུ་གནས་པ་སོགས་སུ་འཆར་ལ། སྒྲིབ་པ་དེ་དབྲལ་བྱེད་དུའང་རྒྱུའི་ཐེག་པའི་ས་བཅུ་གཅིག་དང༌། ཐེག་པ་ཆེན་པོའི་ཕར་ཕྱིན་བཅུ་དང༌། འབྲས་བུའི་ས་བཅུ་གཅིག་སྟེ།
ཟླ་བ་བཅུ་ཡང་ས་རྣམས་ཉིད། །
སེམས་ཅན་ས་བཅུའི་དབང་ཕྱུག་གོ །
ཞེས་གསུངས་ཤིང༌། འབྲས་བུའི་ཐེག་པར་སྐྱེད་རྫོགས་ཀྱི་ལྷ་མོ་བཅུ་གཅིག་ལ་སོགས་པར་གསུངས་ཏེ། ཀྱེའི་རྡོ་རྗེར་འབྱུང་བ་བཞི་ལ་རོ་རྐྱང་གཉིས་ཀྱིས་ཕྱེ་བས་ལྷ་མོ་བརྒྱད་དང་བདག་མེད་མ་སྟེ་དགུ་དངོས་སུ་བཤད་ནས་ནམ་མཁའི་རང་བཞིན་ལྷ་མོ་གཉིས་སྦས་ཏེ་བཤད་པ་དང༌། བདེ་མཆོག་ཏུ་ལྷ་མོ་བཅུ་གསུམ་འབྱུང་བའི་ངེས་པ་ཡང་ཁམས་ཀྱི་དབྱེ་བསྡུའི་ཁྱད་པར་ཡིན་ལ། དུས་འཁོར་ལས། ནུས་མ་བཅུ་དང་གཙོ་མོ་སྟེ་བཅུ་གཅིག་མ་སྦས་པར་གསུངས་ཤིང༌། རྒྱུད་སྡེ་ཐུན་མོང་བའི་ཕྱོགས་སུ་ས་བཅུ་གསུམ་བསྟན་པ་དང༌། གཉིས་མེད་ཀྱི་ཕྱོགས་འདིར་ས་བཅུ་གཉིས་སུ་བསྟན་པའི་གནད་ཀྱང་འདི་ཉིད་དེ་གཙོ་མོ་དང་བཅས་པའི་ལྷ་མོ་བཅུ་གཅིག་དང་གཙོ་བོ་དུས་ཀྱི་འཁོར་ལོ་སྟེ་བཅུ་གཉིས་ཡིན་ལ། དེ་ཡང་ས་ནས་ནམ་མཁའི་བར་ལ་གཉིས་གཉིས་སུ་ཕྱེ་བས་བཅུ་འཁོར་དང༌། ཡེ་ཤེས་ལ་ཡབ་ཡུམ་གཉིས་སུ་ཕྱེ་བས་གཙོ་བོ་གཉིས་ཏེ་བཅུ་གཉིས་དང༌། དེ་དག་གི་རྩ་བར་གྱུར་པའི་གླུ་དང་རབ་གཏུམ་མ་ལ་སོགས་པའི་མཐར་ཐུག་པའི་ལྷའི་འཁོར་ལོ་གསུངས་པ་ཡིན་ནོ། །
མདོར་ན་རྩའི་འཁོར་ལོ་དྲུག་པོ་རེ་རེ་ལ་མདུད་པ་གཉིས་གཉིས་ཏེ་བཅུ་གཉིས་དང༌། གཞི་ལ་རྟེན་འབྲེལ་བཅུ་གཉིས་པ་ལ་སོགས་བཅུ་དང་བཅུ་གཉིས་ཀྱི་འཆིང་གྲོལ་གྱི་གནད་ཐམས་ཅད་ཀྱང་འདིར་རིག་པར་བྱའོ། །
གཉིས་པ་(ཡུལ་ཅན་གྱི་གནད་རྩ་རྐྱང་མའི་བྱེད་པ་བཅིངས་ནས་འཛིན་པའི་དྲི་མ་སེལ་ཆེད་ཉིན་མོའི་རྟེན་འབྲེལ་གྱི་རྣལ་འབྱོར)ནི།
སྟན་བདེ་བ་ལ་འདུག་ནས་སྤྲིན་མེད་པའི་ནམ་མཁའ་ལ་བལྟ་བར་བྱ་སྟེ། དེའི་ནམ་མཁའ་ཁ་དོག་གི་ནམ་མཁའ་དང་བར་སྣང་སྟོང་སང་བའི་ཆ་གང་ཡང་མ་ཡིན་པར་ཆེས་ཆེ་བའི་ནམ་མཁའི་དབྱིངས་གཟུགས་ཀྱི་གོ་གང་ཡང་མ་ཕྱེས་པར་མིག་དབང་བགྲད་པས་བལྟ་བས་མིག་རེངས་ཏེ་ཡུལ་གཟུགས་ཀྱི་སྣང་བ་གང་ཡང་མི་ལེན་པར་འགྱུར་བ་ཡིན་ནོ། །དེ་ལྟ་བུའི་ངང་ནས་ལུས་རླུང་སེམས་གསུམ་གྱི་འཇོག་ཐབས་ནི་སྔར་ལྟར་མཚུངས་ལ། དེ་ཡང་ནམ་མཁའ་སྒྲིབ་ཐོགས་དང་བྲལ་བ་ལ་སྣང་མུན་གྱིས་དབེན་པའི་ཆ་ཉིད་ལ་ལེགས་པར་བལྟ་བས་ཉི་མའི་འོད་དང་བྲལ་བར་ཁ་ཕྱོགས་པ་ནི་སྔ་དྲོ་ཁ་ནུབ་དང་ཕྱི་དྲོ་ཁ་ཤར་དུ་བསྟན་པས་ཉི་མ་རྒྱབ་ཏུ་བཞག་པར་བྱ་སྟེ། ཇི་སྐད་དུ། རྣམ་པ་གཞན་དུ་ན་ཉི་མའི་འོད་ཟེར་གྱི་རབ་རིབ་ཏུ་འགྱུར་ཏེ། དེ་ཡིས་ཞེས་པ་དེའི་གནོད་པ་ལས་སོ། །ཞེས་འབྱུང་ལ། དེས་ན་རྒྱུད་ལས། ནམ་མཁའ་ཆུ་འཛིན་བྲལ་བ་དག་ལ་རྣལ་འབྱོར་པ་ཡི་བགྲད་པའི་མིག་གིས་བལྟ་བར་བྱ། །ཞེས་འབྱུང་ངོ༌། །ཉམས་རྟགས་འཆར་ཚུལ་གོང་དུའང་བརྗོད་ཟིན་པ་ལྟར་རོ། །དེ་ལྟར་ཉིན་མོའི་རྣལ་འབྱོར་དང་མཚན་མོའི་རྣལ་འབྱོར་ཞེས་པས་ཉིན་མཚན་སྣང་མུན་གྱི་གཟུང་འཛིན་གྱི་འཁྲུལ་སྣང་དགག་ཆེད་ཉི་ཟླའི་འགྲོས་དང་ཁྱིམ་བཅུ་གཉིས་ཀྱི་འཇུག་པ་བཅད་དེ། ཉིན་མཚན་རོ་མཉམ་སྒྲ་གཅན་རྡོ་རྗེའི་དུས་མཚམས་ཉིད་ལ་ཐིམ་པར་བྱེད་དགོས་པར་རགས་པ་ཉིད་ཀྱི་ཕྱིར། སེམས་ཐོག་མ་མེད་པའི་དུས་ནས་ཁུ་རྡུལ་རླུང་གསུམ་དང་འགྲོགས་པ་དེ། མའི་མངལ་དུ་ཉིང་མཚམས་སྦྱར་ནས་རགས་པའི་ལུས་འདི་གྲུབ་པའི་ཚེ། རྡུལ་དམར་ཆ་ལྟེ་འོག་ཏུ་རྟེན་ནམ་ཕོ་བྲང་བཅས་ནས་དེའི་རྒྱལ་ཁམས་གཡས་རོ་མ་གྲུབ་ཅིང༌། ཁུ་བ་དཀར་ཆས་སྤྱི་གཙུག་ཏུ་རྟེན་ནམ་ཕོ་བྲང་བཅས་ནས་དེའི་རྒྱལ་ཁམས་གཡོན་རྐྱང་མ་གྲུབ་ལ། སྲོག་གི་རླུང་ནི་དབུས་ཀྱི་ལས་ཀྱི་དབུ་མར་གནས་པ་ལས་རྩ་གསུམ་པོ་རེ་རེའི་འཁོར་དུ་རྩ་སྟོང་ཕྲག་ཉེར་བཞི་རེ་གྲུབ་པས། རྩ་སྟོང་བདུན་ཅུ་རྩ་གཉིས་པ་ལ་རྩ་ཕལ་ཆེར་རོ་རྐྱང་གཉིས་ཀྱི་ཤེད་ཁྱེར་གྱི་དབང་དུ་སོང་ནས་དབུ་མ་ལ་ཐོབ་སྐལ་མ་བྱུང་བར་གཟུང་འཛིན་གྱི་གཉིས་སྣང་རགས་པ་ཤར་བས་འཁྲུལ་ཏེ་ཐག་པའི་སྦྲུལ་ལྟར་མེད་བཞིན་སྣང་བ་སྣ་ཚོགས་ཤར་བ་ཡིན་ཅིང༌། མ་དག་པའི་ལུས་ཀྱི་སྟེང་དུ་རྩ་གཉིས་པོ་དེའི་བྱེད་པ་བཙན་ཐབས་སུ་བཅིངས་པ་ལས་གཉིས་སྣང་ལོག་ནས་གཉིས་མེད་ཀྱི་སྣང་བ་འཆར་བ་ཡིན་ནོ། །
དེ་ཡང་རོ་མ་ཉིན་མོའི་ཆོས་ཡིན་ཀྱང་མཚན་མོའི་རྣལ་འབྱོར་གྱིས་འཆིང་ཞིང༌། རྐྱང་མ་མཚན་མོའི་ཆོས་ཡིན་ཀྱང་ཉིན་མོའི་རྣལ་འབྱོར་གྱིས་འཆིང་སྟེ།
ཉིན་མོ་བཅོམ་ལྡན་རྡོ་རྗེ་འཛིན། །
མཚན་མོ་ཤེས་རབ་ཞེས་སུ་གྲགས། །
ཞེས་འབྱུང་ལ། འདི་ལྟར་དམིགས་པ་ཐམས་ཅད་ཡོངས་སུ་གཅོད་པའི་སེམས་དང་ལུས་ཀྱི་ལྟ་སྟངས་ཙམ་ནི་རྒྱུའི་ཐེག་པར་ཡང་བསྟན་ཀྱང་ལུས་སེམས་ཀྱི་བྱེད་བཅིངས་ཡོངས་སུ་རྫོགས་པ་ནི་གསང་ཆེན་གྱི་རྒྱུད་དུ་མ་གཏོགས་པར་མ་བསྟན་ཏོ་ཞེས། བཅོམ་ལྡན་འདས་ཕྱག་ན་རྡོ་རྗེས། སྒོམ་པ་འདི་ནི་བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་གསུངས་པ་འདི་ལྟ་སྟེ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། །འཕགས་པ་རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་འདི་རྣལ་འབྱོར་དུ་བྱེད་པ་དེས་ཇི་ལྟར་བསླབ་པར་བྱ་རབ་འབྱོར་གྱིས་སྨྲས་པ། ཀོའུ་ཤི་ཀ་གང་ནམ་མཁའ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པའོ། །ཀོའུ་ཤི་ཀ་གང་བླ་གབ་མེད་པ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་དང༌། མཚན་མོའི་དུས་སུ་མཚན་མོའི་རྣལ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་གང་ཡིན་པ་དེ་ནི་མཚན་མོ་ནམ་མཁའ་ལ་བལྟ་ཞིང་ཉིན་མོ་བླ་གབ་མེད་པ་ལ་བལྟའོ། །ཞེས་འབྱུང་ལ། བོད་གང་དག་ནམ་མཁའ་ལ་རྣལ་འབྱོར་དུ་བྱེད་ཅེས་པའི་དོན། ཅི་ཡང་མ་དམིགས་ཙམ་གྱི་སེམས་ཀྱི་འཇོག་ཐབས་ཙམ་ལ་ནམ་མཁའ་ལ་རྣལ་འབྱོར་དུ་བྱེད་པའི་དོན་དུ་འཆད་པའང་ཤིན་ཏུ་ནོར་བ་ཡིན་ལ། ཡུམ་བར་པ་ལས། རིན་ཆེན་སྣང་བ་ཞེས་བྱ་བ་དང༌། རིན་ཆེན་སྒྲོན་མ་ཞེས་བྱ་བ་དང༌། ཟླ་བ་སྣང་བ་ཞེས་བྱ་བ་དང༌། ཉི་མ་སྒྲོན་མ་ཞེས་བྱ་བ་དང༌། རྣམ་པ་ཐམས་ཅད་གཟིགས་པ་ཞེས་བྱ་བའི་ཏིང་ངེ་འཛིན་ལྔ། རྗེ་ནཱ་རོ་པས། ཉིན་རྟགས་ལྔ་དང་སྦྱར་ནས་བཤད་པར་མཛད་པ་ལ། བོད་ཁ་ཅིག །མདོའི་ཏིང་ངེ་འཛིན་དེ་དག་འདིའི་རྟགས་སྣང་ལྔ་མཐོང་བས་མངོན་དུ་འགྱུར་བར་འདོད་པ་ཡང་དོན་ལ་གནས་པ་མ་ཡིན་ཏེ། འདིའི་རྟགས་ལྔ་ནི་བཤད་མ་ཐག་པ་དག་གི་ལུས་སེམས་བྱེད་པ་མ་བཅིངས་པར་མངོན་དུ་མི་འགྱུར་ལ། ཡུམ་གྱི་ཏིང་ངེ་འཛིན་དེ་ལྟའི་གནད་བཅིངས་པ་མེད་ཀྱང་འཇིག་རྟེན་ལས་འདས་པའི་ཞི་ལྷག་གི་ཏིང་ངེ་འཛིན་གྱི་ཚོགས་འགྲུབ་པ་ན་དེ་ལྟའི་མིང་དོན་ཅན་གྱི་ཏིང་ངེ་འཛིན་ལ་སྙོམས་པར་འཇུག་ནུས་ཀྱང་དེ་ཙམ་ནུས་པས། དེས་ཉིན་རྟགས་ལྔ་མངོན་དུ་མི་འགྱུར་ལ།
འོ་ན་ནཱ་རོ་པས་ཉིན་རྟགས་ལྔ་དང་ཏིང་ངེ་འཛིན་ལྔ་པོ་དེ་སྦྱར་བ་ཅི་ཞེ་ན། མཚན་མོའི་རྣལ་འབྱོར་ལས་ཉིན་མོའི་རྣལ་འབྱོར་ཆེས་འོད་གསལ་གྱི་སྣང་བ་ཟབ་ཅིང་རྒྱ་ཆེ་བར་གསལ་ཡངས་སུ་འབར་བ་ཡིན་ཏེ། མཚན་མོའི་རྣལ་འབྱོར་གཟུང་རྣམས་འོད་གསལ་ལས། ཉིན་མོའི་རྣལ་འབྱོར་འཛིན་རྣམས་ཀྱི་འོད་གསལ་ཆེས་དག་ཅིང་འབར་བའི་ཕྱིར། རྒྱུའི་ཐེག་པའི་ཏིང་ངེ་འཛིན་གྱི་ཚོགས་ལས། རིན་ཆེན་སྣང་བ་ལྟ་བུའི་ཏིང་ངེ་འཛིན་ལྟ་བུའོ་ཞེས་དཔེར་གཟུང་བ་ཡིན་ནོ། །
གཉིས་པ་རྣམ་བཅས་སུ་སྒྲུབ་པ་ལ་གཉིས། རྣམ་པ་གང་ལས་སྒྲུབ་པ་དང༌། ཚུལ་ཇི་ལྟར་སྒྲུབ་པའོ། །དང་པོ་༼རྣམ་པ་གང་ལས་སྒྲུབ་པ་༽ནི།
གོང་དུ་ལུས་ནང་གི་བདག་ཉིད་ཅན་གྱི་རྩའི་སྐབས་སུའང་ཅུང་ཟད་བཤད་མོད་ཀྱི། ད་རུང་རྩ་དག་པ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་སྤྲུལ་པའི་སྐུར་བྱེད་པའི་རྩ་དེ་ཉིད་མ་འཁྲུལ་བར་ངོ་འཕྲོད་དགོས་པ་ལས། དེ་གང་ཞེ་ན། རྩ་ལའང་མ་དག་པ་འཁོར་བ་དང༌། དག་པ་མྱང་འདས་དང༌། མྱང་འདས་ལའང་ཉན་རང་དང་རྒྱུའི་ཐེག་པའི་མྱང་འདས་དང་ཕུལ་དུ་དབྱུང་དུ་མེད་པ་འབྲས་བུའི་ཐེག་པའི་མྱང་འདས་ཀྱི་རྟེན་བྱེད་པའི་རྩ་དབུ་མ་གཉུག་མ་དང་གློ་བུར་བས་རབ་ཏུ་ཕྱེ་བར་བྱེད་པ་ཅི་རིགས་སུ་ཡོད་པ་ལས་འདིར་བསྟན་གྱི་དབུ་མ་ནི་འབྲས་བུའི་ཐེག་པའི་མྱང་འདས་སྒྲུབ་རྟེན་གྱི་རྩ་དབུ་མ་སྟེ། ཇི་སྐད་དུ།
ལུས་ལ་དབུ་མ་ཆེན་པོ་གནས། །
ལུས་གནས་ལུས་ལ་མ་སྐྱེས་པའོ། །
ཞེས་འབྱུང་བ་ལྟར། དག་མ་དག་གི་འབྱུང་པོ་ཐམས་ཅད་ལ་སྟེ་རྒྱུ་ལམ་འབྲས་གསུམ་ཐམས་ཅད་ཀྱི་ལུས་ལ་དག་པའི་རྩ་དབུ་མ་འདི་ཁྱབ་ཅིང་གནས་ཀྱང་དེའི་ལུས་ལ་འབྲལ་མི་ཤེས་སུ་ལྷན་ཅིག་ཏུ་སྐྱེས་པ་ཡིན་པས། བཅོམ་ལྡན་འདས་དུས་ཀྱི་འཁོར་ལོ་མཁའ་ཁྱབ་མཁའ་ཡི་རྡོ་རྗེ་ཅན་དུ་གསུངས་པའི་ཕྱིར། ཁྱད་པར་རྡོ་རྗེ་འཆང་ཆེན་པོ་ཡབ་ཡུམ་གྱི་རྡོ་རྗེ་གསུམ་དབྱེར་མེད་པའི་གོ་འཕང་དེར་སྒྲུབ་ཆེད་ཀྱི་སྦྱོར་བ་ཡན་ལག་དྲུག་གི་རྣལ་འབྱོར་བྱེད་པའི་རྟེན་གྱི་རྩ་དབུ་མ་ནི་འཁོར་ལོ་དྲུག་གི་དབུས་ཀྱི་སྒྲིབ་མེད་དག་པའི་དབུ་མ་དྲུག་སྟེ། ཡེ་ཤེས་ཐིག་ལེར།
ལུས་རྟེན་སྲོག་གི་དབྱུག་པ་ལ། །
སྦྱོར་བ་དྲུག་གི་ཡེ་ཤེས་གཞུག །
འཁོར་ལོ་དྲུག་གི་ལྟེ་བའི་དབུས། །
ཕྲ་མོའི་ལུས་ལྡན་རྩ་ནི་དྲུག །
ཐིག་ལེ་དང་བཅས་དེ་རྣམས་སྦྱོར། །
ཞེས་པའི་འགྲེལ་པར། འཁོར་ལོ་དྲུག་གི་ལྟེ་བའི་གནས་ཞེས་པ་ནི་བདེ་བ་ཆེན་པོའི་འཁོར་ལོ་ལ་སོགས་པ་དྲུག་གི་ལྟེ་བ་ནི་སྲོག་གི་དབྱུག་པའི་ངོ་བོའོ། །དེའི་ནང་ལ་དབུས་ཞེས་བྱ་བའོ། །ཞེས་རྩ་འགྲེལ་གྱི་དོན། སྲོག་རྩའི་ནང་ན་ཆེས་ཕྲ་བའི་རྩ་དབུ་རྐྱང་རོ་གསུམ་སྟེང་འོག་ཏུ་དྲུག་ཏུ་གསུངས་ལ། དེའི་དོན་ཡེ་ཤེས་ཐིག་ལེར། གང་གི་ཚེ་ཚངས་པའི་དབྱུག་པ་ལ་མདུད་པ་སུམ་ཅུ་རྩ་གཉིས་ཡོད་དེ། དེ་ལ་ལྟེ་བའི་འོག་ཏུ་འཕོ་བ་བཅུ་དྲུག །སྟེང་དུ་འཕོ་བ་བཅུ་དྲུག །བྱང་ཆུབ་ཀྱི་སེམས་དང་རླུང་གཉིས་ཕྲད་པའི་ཕྱིར་འཕོ་བ་སྟེ་སྟེང་འོག་གཅིག་པུའི་དངོས་པོ་སྦྱོར་བའི་རྩ་སུམ་ཅུ་སོ་གཉིས་སོ། །བྱང་ཆུབ་ཀྱི་སེམས་དགའ་བ་དང་ལྡན་པའི་གདུ་བུའི་རྣམ་པ་སྐུ་དང་གསུང་དང་ཐུགས་ཀྱི་ངོ་བོ་གཅིག་པུའི་རྟོག་མེད་བདེ་ལེགས་ཡིད་མས་ཚངས་པའི་དབྱུག་པ་འཁྱུད་ནས་བདེ་བ་ཆེན་པོའི་ནོར་བུའི་ཁ་རླུང་གི་འཁོར་ལོ་ཡན་ཆད་ཙནྡ་གོརིརའི་ཤིང་ལ་སྦྲུལ་ཆེན་པོ་ཡོད་པ་ལྟ་བུའོ། །ཞེས་སོ། །འདིའི་དོན་ལ། སྔ་རབས་པའི་ལམ་འབྲས་པའི་སྒྲོས་མི་གཅིག་པ་དུ་མ་དང༌། ཕྱིས་ཀྱི་བོ་དོང་པའི་དེ་ཉིད་འདུས་པ་བར་མར་གྲགས་པའི་ཆོས་ཀྱི་སྲོག་སྡོམ་དངས་མ་མི་ཤིགས་པ་ཐིག་ལེ་གསུམ་ལྡན་གྱི་རྩ་མི་ཤིགས་པའི་རྒྱབ་རྟེན་གྱི་ལུང་བཙན་ཤོས་སུ་བྱས་ནས་མི་མཐུན་པར་སྨྲ་བ་དུ་མ་བྱུང་བ་བཏང་སྙོམས་སུ་བྱས་ནས། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་དག་གི་ཞལ་སྔ་ནས། ཚངས་དབྱུག་ནི་སྲོག་རྩ་སྟེ། དེ་ལ་ཕྱིའི་རྩ་རོ་རྐྱང་སྙིང་མགྲིན་སྤྱི་གཙུག་གི་འཁོར་ལོ་རེ་རེ་ལ་མདུད་པ་བཞི་བཞི་བཅུ་དྲུག་དང༌། ལྟེ་གསང་ནོར་བུའི་མགྲིན་པ་དང་རྩེ་མོ་སྟེ། བཞི་ལ་མདུད་པ་བཞི་རེ་ཡོད་ཅིང༌། ཡང་དེ་མཐུན་སྲོག་རྩའི་ནང་གིའང་རྩ་རོ་རྐྱང་གི་མདུད་ཚུལ་དེ་ལྟར་ཡོད་ལ། འཕོ་བ་ཞེས་པ་ནི་རྒྱུ་བ་གོ་ཕྱེ་བའི་དོན་ཏེ། མདུད་མཚམས་རེ་རེའི་རྩས་ཐིག་རླུང་འདྲེན་པའི་གོ་ཕྱེ་བ་ཡིན་ལ། དེ་ལྟར་རྩའི་འཕོ་བ་གནོད་མེད་དུ་ཕྱེ་བ་ན་ལུས་འཚོ་ཞིང་དེ་ལས་བཟློག་པ་ན་འཆི་བའི་རྐྱེན་དུ་འགྱུར་ཞིང༌། བྱང་ཆུབ་ཀྱི་སེམས་དམ་པ་འདྲེན་པའི་རྡོ་རྗེ་གསུམ་གྱི་རྟེན་བྱེད་པའི་དབུ་མ་བདེ་ལེགས་ཡིད་མ་ཞེས་བྱ་བ་ནི་གཙུག་ཏོར་ནས་གསང་བའི་བར་ཙན་དན་གོརི་ལ་སྦྲུལ་འཁྱུད་པ་ལྟ་བུའི་ཚུལ་གྱིས་ཡོད་པར་གསུངས་ལ། དེའང་རྣལ་འབྱོར་དང་མི་ལྡན་པ་ལ་ཙན་དན་གོརིརའི་ཡལ་འདབ་ཀྱི་སྦྲུལ་གྱི་འགྲོ་འོང་ཅི་གང་འདོད་འདོད་དུ་ཐོགས་པ་མེད་པར་བགྲོད་མི་ནུས་པར་འཕོ་མདུད་ཀྱིས་འཆིང་ལ། རྣལ་འབྱོར་དང་ལྡན་པ་ལ་མདུད་པ་དེ་དག་གིས་འཆིང་བར་མི་ནུས་པར་གནད་ཤེས་པའི་སྦྲུལ་གྱི་འཁྱོག་འགྲོས་བགྲོད་པ་ལ་རང་དབང་ཐོབ་པར་འགྱུར་བའི་དོན་ཡིན་ལ།
དེ་ཡང་སྲོག་རྩའི་དང་དེའི་ཕྱིའི་གཡས་གཡོན་དུ་དེ་དང་དོད་མཉམ་གྱི་རོ་རྐྱང་གཉིས་ཡོད་ལ། དེའི་དབུ་མའི་ནང་དུ་ནང་གི་རོ་རྐྱང་དབུ་གསུམ་ཡོད་པའི་དབུ་མའི་ནང་ན་ཕྲ་བ་ལས་ཀྱང་ཆེས་ཕྲ་བའི་རྡོ་རྗེ་རེ་ཁཱའམ་རི་མོ་ཙམ་གྱི་བདག་ཉིད་ཅན་གྱིས་ཆེས་ཕྲ་བའི་རྩའི་ནཱ་ད་དང་རྩའི་ཆར་ཡང་ཡོད་ལ། དེ་ནི་ཕྱི་ནང་གི་རོ་རྐྱང་གི་མདུད་པ་དག་གི་ཕྱི་ཁོ་ན་དང་ནང་ཁོ་ནར་གནས་པ་མིན་ཏེ། རྩ་དེ་ཉིད་ཀྱི་རྣལ་འབྱོར་བྱང་བ་ན་རྩའི་མདུད་པ་དང་འཕོ་བ་དྲལ་བྱེད་ཉིད་དུ་གྲུབ་པའི་ཕྱིར། དེ་ལྟར་ཆེས་ཕྲ་བའི་རྩ་དབུ་མ་དེ་ཕྱིའི་གྲོག་མའི་འཁོར་ལོ་དྲུག་ལ་སོགས་པར་སྦྱོར་བ་ཡན་ལག་དྲུག་སོ་སོའི་གནད་ཀྱིས་འཆིང་བ་ན། གདུ་བུ་འཁྲིལ་བ་ཡར་ཤུགས་མར་ཤུགས་བྱེད་པ་ལྟར་ཡར་འགྲོ་མར་འགྲོ་དང༌། ཟླུམ་པོ་དང་རྐྱང་བ་སོགས་ཀྱི་འབྱེད་སྡོམ་གྱི་ལས་ཅིར་ཡང་བྱེད་རུང་བ་ཡིན་ལ། འདི་ཉིད་ཀྱི་ཕྱིར། གྲུབ་ཆེན་ཡུ་མོས། དབུ་མའི་བྱེད་པ་ལ་རང་དབང་ཐོབ་པའི་སོར་བསམ་གྱི་མྱོང་བ་མ་སྐྱེས་པར་ཡན་ལག་ཕྱི་མའི་མངོན་རྟོགས་མི་སྐྱེ་ཞེས་གསུངས་པའང་འདི་ལ་དགོངས་སོ། །འཁོར་ལོའི་བར་ཐག་རྣམས་སུ་སོར་བཅུ་གཉིས་ཀྱི་བར་མདུད་པ་མེད་པར་གནས་སོ་ཞེས་ཕྱག་ཐིག་ཏུ།
རྟེན་གྱི་སྲོག་གི་དབྱུག་པ་ལ། །
དེ་རུ་སྦྱོར་བ་བསྟན་པའོ། །
སྲོག་གི་དབྱུག་པའི་དབུས་ན་གནས། །
ཕྲ་བའི་ཕྲ་བ་ཡང་དག་མཆོག །
སུམ་ཅུ་རྩ་གཉིས་མདུད་དང་ལྡན། །
དེ་ནི་ཕྱི་རོལ་ནང་དུ་མིན། །
མདུད་པ་ཡི་ནི་གནས་སུ་སྦྱོར། །
དེ་ནི་ཆར་ཡང་རྣམས་ཀྱི་དོན། །
ཆར་ཡང་སྦྱོར་བ་ནང་དུ་མིན། །
ནང་དུ་དེ་ནི་རྟོག་མེད་ལ། །
མདུད་པའི་ནང་དུ་གཡས་དང་གཡོན། །
རོ་མ་དང་ནི་རྐྱང་མ་གནས། །
མདུད་པ་གཉིས་དབུས་གཅིག་གཅིག་སྟེ། །
སུམ་ཅུ་གཉིས་ཀྱི་བཅུ་དྲུག་དྲན། །
བདེ་ཞེན་འཁོར་ལོ་མགྲིན་པ་ནས། །
ལྟེ་བའི་སྟེང་ནི་ཡན་ཆད་དོ། །
སོར་བཅུ་གཉིས་ཀྱི་སྐུད་པ་ནི། །
མེད་པ་མེད་པ་གཅིག་པུའོ། །
ཞེས་འབྱུང་ལ། ཆར་ཡང་སྦྱོར་བ་ནང་དུ་མིན། །ཞེས་པའང་རྡོ་རྗེ་རྩའི་ཆར་ཡང་གི་སྦྱོར་བ་འཆིང་བ་ན་ནང་ལུས་ཀྱི་དབུ་མའི་གནད་ཁོ་ནར་རགས་པར་ཕྱི་ནང་གཞན་གསུམ་གྱི་རྩ་དབུ་མ་ཐམས་ཅད་འཆིང་དགོས་པར་བསྟན་པ་ཡིན་ནོ། །སྲོག་རྩས་ཁམས་གསུམ་པའི་འཁོར་རྟེན་དང༌། རྩ་དབུ་མ་རྡོ་རྗེ་འཆང་ཆེན་པོ་ཡབ་ཡུམ་ཀྱི་རྡོ་རྗེ་གསུམ་ཐབས་ཤེས་ཟླས་ཕྱེ་བའི་ཡེ་ཤེས་དྲུག་བསྐྱེད་པར་གསུངས་ལ། དེས་ན་ལས་དང་པོ་པས་ཡེ་སྐུད་འདི་རྟོགས་པར་དཀའ་ཞེས། ཡེ་ཐིག་ཏུ།
དེ་ནི་སྲོག་པ་རྩ་ཉིད་ཡིན། །
ཁམས་གསུམ་གྱི་ནི་རྟེན་ཡིན་ནོ། །ཞེས་དང༌།
དེ་ནི་ཤིན་ཏུ་ཕྲ་མོ་འཇམ། །
རིན་ཆེན་ཁ་ནང་ཡན་ཆད་དོ། །
དེ་ཙམ་ཡེ་ཤེས་ཐིག་སྐུད་ཡོད། །
རྣམ་ཤེས་དྲུག་པོའི་རྟེན་མཆོག་གོ །
ཞེས་དང༌། རྡོར་ཕྲེང་དུ།
དང་པོའི་ལས་ཀྱི་རྣལ་འབྱོར་པས། །
ཕྲ་བ་དེ་ནི་ཤེས་པར་དགའ། །
ཞེས་འབྱུང་ལ། སྲོག་རྩ་དང་འདིའི་དབུ་མ་མཆོག་མི་གཅིག་སྟེ། ཡེ་ཐིག་གི་འགྲེལ་པར། སྲོག་མ་ནི་སྐུའོ། །རོ་མ་ནི་གསུང་ངོ༌། །འཛིན་མ་ནི་ཐུགས་སོ། །གསུམ་གྱི་བདག་ཉིད་ནི་རྟོག་མེད་མའོ། །ཞེས་འབྱུང་ལ། དེ་ལྟ་ན། རང་བྱུང་རྒྱལ་བ་ཆེན་པོའི་ཟབ་མོ་ནང་དོན་རྩ་འགྲེལ་ལས། རྩ་དབུ་མ་ལུས་ཅན་གྱི་སྲོག་རྩར་འདོད་པ་དང་འཆི་བའི་ཚེ་ཡལ་བར་འདོད་པ་འགོག་པར་མཛད་པ་མ་ཡིན་ཏེ། ཁྱེད་ཀྱིས་དེ་དག་གིས་མི་བཞེད་པ་མཐའ་དག་འདིར་བཤད་པ་ཇི་ལྟར་རུང་སྙམ་ན་མ་ཡིན་ཏེ། རང་བྱུང་རྒྱལ་བ་མཆོག་གིས་རྩ་དབུ་མ་ལུས་ཅན་གྱི་སྲོག་རྩ་ལ་བརྟེན་ནས་དེར་ཡོད་པར་དགོངས་ནས་དེར་གསུངས་པ་ཡིན་གྱི་རྣམ་སྨིན་གྱི་སྲོག་རྩའི་རང་ལྡོག་རྩ་དབུ་མར་བསྟན་པ་མ་ཡིན་ལ། ཡེ་སྐུད་འདི་དག་འཆི་བའི་ཚེ་ཡལ་ནས་མེད་པར་འགྲོ་བ་མ་ཡིན་ཏེ། གོང་དུ་མཁའ་ཁྱབ་མཁའི་རྡོ་རྗེ་ཅན་དུ་བཤད་པ་ཉིད་ཀྱི་ཕྱིར། དེས་ན་རིན་པོ་ཆེ་ཀརྨ་པཀྴིའི་ཐིག་ལེ་སྐོར་གྱི་འགྲེལ་པ་དག་ལས། ལས་དང་ཡེ་ཤེས་ཀྱི་རྩ་དབུ་མ་གཉིས་རྒྱ་ཆེར་གསུངས་པ་ཡིན་ནོ། །
གཉིས་པ་ཚུལ་ཇི་ལྟར་སྒྲུབ་པ་ནི།
བཤད་མ་ཐག་པ་ལྟ་བུའི་རྩ་འགྲོ་འོང་སྒྲིབ་ཐོགས་དང་བྲལ་བ་དེ་ཉིད་ཀྱིས་ནི་འགྲོ་འོང་སྒྲིབ་ཐོགས་དང་བྲལ་བའི་རྣམ་སྨིན་གྱི་རྩ་ཐམས་ཅད་སྦྱོང་བྱེད་དུ་གྲུབ་པ་ཉིད་ཀྱིས་རྣམ་སྨིན་གྱི་རྩ་ཐམས་ཅད་ཡོངས་སུ་དག་པའི་ལུས་ལྷ་སྐུ་སྟོང་པར་སྦྱངས་པའི་མོས་པས་དེ་ཐམས་ཅད་ཀྱི་ཤུལ་དུ་དག་པའི་དབུ་མ་ཉིད་ལས་གྲུབ་པའི་རྩའི་རྟེན་ཀ་བ་ལྟ་བུ་དང་ཐོག་ཕུབ་འཁོར་ལོ་ལྟ་བུ་དང༌། དེའི་ཉེར་མཁོའི་རྩ་འདབ་དང་འཁོར་ཕྲན་སོགས་ཀྱི་རྩ་ཁང་པ་དང་སྒོ་རྒྱན་ལྟ་བུར་སྒོམ་པ་ནི་སྔགས་ལྟར་ལུས་ངག་གི་གནད་དང་ལྡན་པར་ལྷག་པའི་ལྷའི་ང་རྒྱལ་གྱིས་སྤྱི་གཙུག་ནས་ནོར་བུའི་རྩེ་མོའི་བར་གཡས་རོ་མ་དམར་མོ། །གཡོན་རྐྱང་མ་དཀར་མོ། །དབུ་མ་སྔོན་མོ། དྲང་བ་གསལ་བ་སྟོང་པ་མཚར་བར་བསྒོམས་ཏེ་དབུ་མ་ཉིད་ལས་གྱེས་པའི་ལྟེ་བར་ས་ཁམས་ཀྱི་རྩ་འདབ་རེ་བཞི་སེར་པོ། སྙིང་ཁར་ཆུ་ཁམས་ཀྱི་རྩ་འདབ་བརྒྱད་སྔོན་པོ། མགྲིན་པར་མེ་ཁམས་ཀྱི་རྩ་འདབ་བཅུ་དྲུག་དམར་པོ། སྤྱི་བོར་རླུང་ཁམས་ཀྱི་རྩ་འདབ་སུམ་ཅུ་ལྗང་ཁུ། གསང་རྩར་མཁའ་ཁམས་ཀྱི་རྩ་འདབ་སུམ་ཅུ་ཁ་དོག་དང་བྲལ་བ། གསང་རྩེ་དང་གཙུག་ཏོར་ཡེ་ཤེས་ཀྱི་ཁམས་ཀྱི་རྩ་འདབ་དྲུག་པ་ཁ་དོག་ཐམས་ཅད་པ་སྟེ། འཁོར་ལོ་རྣམས་ཀྱང་གདུགས་དང་གདུགས་འདེགས་ཀྱི་ཚུལ་དུ་བསྒོམ་པའོ། །སྙིང་གའི་གཡས་གཡོན་ནས་རྩ་རྒྱུད་ལག་གཉིས་སུ་གྱེས་པའི་ལག་ཚིགས་རྣམས་ལའང་རྩ་འདབ་སུམ་ཅུ་པ་རེ་དང༌། ལག་པའི་སོར་ཚིགས་རེ་རེ་བཞིན་དུའང་རྩ་འདབ་དྲུག་དྲུག་དང༌། ལྟེ་བ་ནས་རྩ་རྒྱུད་རྐང་པ་གཉིས་སུ་གྱེས་པ་ལའང་ལག་ཚིགས་དང་ཚིགས་བྲན་གྱི་རྩ་ལྟར་སྒོམ་པར་བྱའོ། །
གཉིས་པ་(གསུམ་པ)སྒྲུབ་པ་གྲུབ་ནས་རྣལ་འབྱོར་དུ་བྱ་བ་ལ་གཉིས། རྣལ་འབྱོར་སྤྱིར་བཤདཔ། ཉམས་ལེན་བྱེ་བྲག་ཏུ་བཤད་པའོ། །དང་པོ་༼རྣལ་འབྱོར་སྤྱིར་བཤདཔ་༽ནི།
སོར་སྡུད་དུ་དབང་ཡུལ་འབྲེལ་པ་བཅད་ནས། ངོ་བོ་ཉིད་ཀྱི་རྣམ་གཡེང་གི་སྒོ་ལྔའི་ཤེས་པ་རྟོག་མེད་དང་ཡིད་ཤེས་ཀྱི་རྟོག་པ་ལེགས་པར་བཀག་པའི་ལས་སྣང་འགག་རྗེས་གཉུག་མ་ཡེ་སྣང་གི་ཡུལ་ལ་ཡེ་ཤེས་འཇུག་པར་བྱེད་ཀྱང༌། ད་དུང་གློ་བུར་དྲི་མའི་ཆོས་ཀྱི་སྐྱེ་མཆེད་པས་ཡུལ་སྣང་དེ་བསླད་པ་ཡིད་ཀྱི་སྐྱེ་མཆེད་ཡུལ་ཅན་གྱི་ཡེ་ཤེས་དེ་བསླད་ནས་ཡེ་ཤེས་ཀྱི་ཡུལ་དང་ཡུལ་ཅན་བརྟན་པར་མི་གནས་པར་འགྱུར་བའི་གེགས་ཉེན་ཆེན་པོ་ཡོད་པས། དེ་འགོག་ཆེད་སོར་སྡུད་གྲུབ་པའི་རྣལ་འབྱོར་དེ་ཉིད་ལ་ཕྱིར་མི་ལྡོག་ཅིང་རྟོགས་པ་གོང་དུ་འཕེལ་བའི་བསམ་གཏན་བྱེད་དགོས་ལ། བསམ་གཏན་གྱི་སྒྲ་དོན་ཀྱང་དྷྱཱ་ན་ཞེས་པ་དམིགས་པ་དེ་ལ་སྒོའི་གཏན་པ་ལྟར་སེམས་གཞན་དུ་གཡེང་དུ་མི་སྟེར་བ་སྟེ། ཀྱཻ་རྡོར་དུ།
ཆུ་བོའི་རྒྱུན་ནི་རབ་འབབ་དང༌། །
མར་མེའི་རྩེ་མོ་རབ་བཅིངས་ལྟར། །
རྟག་ཏུ་དེ་ཉིད་རྣལ་འབྱོར་གྱིས། །
ཉིན་དང་མཚན་དུ་མཉམ་པར་གཞག །
ཅེས་འབྱུང་ལ། དེ་ལྟའི་བསམ་གཏན་ལ། རང་གར་སོར་སྡུད་ཀྱི་སྐབས་ཀྱི་སྟོང་གཟུགས་ཀྱི་ཡུལ་ལ་མ་བཅོས་པར་འཇོག་པའི་སོར་སྡུད་ཀྱི་ཏིང་ངེ་འཛིན་ནི་དག་པ་བ་ཙམ་གྱིས་མི་ཆོག་པར། སླར་དེ་དག་གི་ཏིང་ངེ་འཛིན་ཁྱད་པར་བ་ཐར་པ་ཆ་མཐུན་གྱི་ངོ་བོའི་གོང་མ་ཆ་མཐུན་གྱི་བསམ་གཏན་ཐུན་མོང་མིན་ལ་འབད་པར་བྱ་སྟེ། དེ་ཡང་དཔལ་དུས་ཀྱི་འཁོར་ལོ་ཇི་སྐད་དུ། བསམ་གཏན་དག་ཀྱང་ཤེས་རབ་རྟོག་དང་དཔྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་པའོ། །ཞེས་སོ། །ཤེས་རབ་དང༌། རྟོག་པ་དང༌། དཔྱོད་པ་དང༌། དགའ་བ་དང༌། མི་གཡོ་བའི་བདེ་བ་ཞེས་བྱ་བ་སྟེ། འདིའི་སྐད་དོད་ནི། པྲ་ཛภ་ཏརྐཿབི་ཙ་རཿར་ཏིཿ ཨ་ཙ་ལ་སུ་ཁཾ། དེ་ཡང་དུས་འཁོར་འགྲེལ་ཆེན་ལས། དེ་བཞི་ནང་དུ་གཟུགས་དེ་ཉིད་ལ་ཤེས་རབ་ཅེས་བྱ་བ་ནི་ལྟ་བའོ། །རྟོག་པ་ཞེས་པ་ནི་དངོས་པོ་འཛིན་པའོ། །དཔྱོད་པ་ཞེས་པ་ནི་ངེས་པའི་དོན་ཏོ། །དགའ་བ་ཞེས་པ་ནི་གཟུགས་ལ་ཆགས་པའོ། །གཡོ་མེད་བདེ་བ་ཞེས་པ་ནི་གཟུགས་དང་ལྷན་ཅིག་སེམས་སུ་གཅིག་ཏུ་བྱེད་པའོ། །ཞེས་དང༌། བཅོམ་ལྡན་ཕྱག་ན་རྡོ་རྗེས། དེས་ན་བསམ་གཏན་ཞེས་བྱ་བ་ནི་ཡོད་པའི་དངོས་པོ་ཐམས་ཅད་སྟོང་པར་མཐོང་བ་རྣམས་ལ་ཤེས་རབ་ནི་དངོས་པོ་རྣམས་ལ་སེམས་འཇུག་པའོ། །རྟོག་པ་ནི་སེམས་ཀྱི་དངོས་པོ་འཛིན་པའོ། །དཔྱོད་པ་ནི་འཛིན་པའི་དངོས་པོ་རྟོག་པའོ། །དགའ་བ་ནི་དངོས་པོ་ཐམས་ཅད་ལ་སེམས་གནས་པའོ། །བདེ་བ་ནི་དངོས་པོ་ཐམས་ཅད་ལ་གཡོ་བ་མེད་པའི་བདེ་བ་ཕུན་སུམ་ཚོགས་པའོ། །ཞེས་འབྱུང་ལ། དེ་དག་གི་དོན་ནི། ཤེས་རབ་དང་པོར་སྨོས་པས་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་ཏེ། དེ་ཡང་གཞན་མཆོག་སྒྲིབ་བྲལ་དངོས་པོར་ཡོད་མེད་ཀྱི་སྤྲོས་མཐའ་དང་བྲལ་བའི་སྟོང་པའི་གཟུགས་བརྙན་གྱི་ཡུལ་དང་ཡུལ་ཅན་ཡིན་ན། ཡིད་ཀྱི་སྐྱེ་མཆེད་པའི་གཡོ་བས། སྟོང་གཟུགས་ཀྱི་ཡུལ་དེ་གཡོ་བར་མི་ནུས་པ་ལ། ད་དུང་ཡིད་ཀྱི་སྐྱེ་མཆེད་པའི་འཇུག་པའི་དབང་གིས་སོར་སྡུད་དུ་མཐོང་བའི་གཟུགས་བརྙན་དེ་དག་དངོས་པོའི་བདག་ཉིད་ཅན་གྱི་གཡོ་བ་དང་སྐྱེ་འགག་གི་མཚན་མར་སྣང་བ་ཡོད་པས། མཚན་མ་དེ་དག་ཐམས་ཅད་དང་བྲལ་བར་དམིགས་པ་མེད་པའི་ཤེས་རབ་ཀྱི་ཕ་རོལ་ཏུ་ཕྱིན་པས་ཁོང་དུ་ཆུབ་པར་གྱུར་པ་ན་ཡིད་ཀྱི་སྐྱེ་མཆེད་པའི་དངོས་འཛིན་གྱི་བསླད་པ་གཅོད་པར་བྱེད་པ་སྟེ། འདིར་འགྲེལ་ཆེན་ལས། ལྟ་བ་ཞེས་བྱ་བ་དང༌། སྟོད་འགྲེལ་ལས། དངོས་པོ་ལ་སེམས་འཇུག་པ་ཞེས་པས་ནི། ཡུལ་གྱི་དངོས་པོ་དེ་དག་ལ་དངོས་པོར་བལྟ་བའི་མཚན་འཛིན་འབྱིན་པར་བྱེད་པའི་དོན་ཏོ། །འདི་ལ་དཔལ་དྭགས་པོ་བཀའ་བརྒྱུད་པ་སྤྱི་དང༌། ཁྱད་པར་རྒྱལ་བ་ཡང་དགོན་པས། ཤེས་པ་ཡུལ་མེད་དུ་ཤོར་བ་ཞེས་རྒྱ་ཆེར་བཤད་པ་དེ་ཉིད་ཡིན་ལ། རྟོག་པ་ཞེས་པ་ནི་ཤེས་རབ་ཀྱི་སྤྲོས་པ་རྣམ་པར་བཅད་པའི་ཡུལ་དང་ཡུལ་ཅན་གྱི་གཉུག་མ་རང་བཞིན་འོད་གསལ་གྱི་སེམས་ཉིད་ལ་རྟོག་པར་བྱ་བ་སྟེ། ཇི་ལྟར་རྟོག་ན། དེ་ལྟའི་ཡུལ་དང་ཡུལ་ཅན་ཇི་སྙེད་འཆར་བ་དེ་ཐམས་ཅད། ཆོས་ཅན་གྱི་དབང་དུ་ན་གཉུག་མའི་སེམས་ལས་གཞན་དུ་མིན་པ་དང༌། ཆོས་ཉིད་ཀྱི་དབང་དུ་ན་ཆོས་ཀྱི་དབྱིངས་ལས་གཞན་དུ་མེད་པ་སྟེ། རྒྱ་མཚོ་ཆེན་པོར་རི་གླིང་གཟའ་སྐར་གྱི་སྣང་བརྙན་ཅི་ཤར་ཡང༌། རྒྱ་མཚོའི་ཁ་དོག་གི་སྣང་བ་ཙམ་ལས་གཞན་དུ་མ་གྲུབ་པར་རྟོགས་པ་ལྟ་བུའི་ཕྱིར། བྲམ་ཟེ་ཆེན་པོས།
ནམ་མཁའི་རི་བོ་ཆུ་འཐུང་དང༌། །
དེ་ཡི་འགྲམ་དུ་ཞོག་ཅིག་རང་ག་བ། །
ཞེས་འབྱུང་ངོ༌། །འདི་ལ་དྭགས་པོ་བཀའ་བརྒྱུད་སྤྱི་དང༌། ཁྱད་པར་འབྲུག་སྐོར་ལས། མཁན་པོ་རྩ་བྲལ་དུ་ཤར་བ་ཞེས་ཐ་སྙད་མཛད་དོ། །དཔྱོད་པ་ནི། དེ་ལྟར་རྟོག་པ་ཉིད་ཀྱི་འཛིན་བྱེད་ཀྱི་ཤེར་ཕྱིན་ཉིད་ལ་ངེས་པ་བྱེད་པ་སྟེ། ངེས་པའི་དོན། སྒྲོ་འདོགས་རྣམ་པར་བཅད་པ་ཉིད་ཀྱི་ཕྱིར། དེ་ལ་རྒྱུའི་ཐེག་པ་ལ་སོགས་པར་ཡིད་རྟོག་གི་སྒྲོ་འདོགས་གཅོད་ནུས་ཀྱི་དབང་ཤེས་ལྟ་བུ་རྟོག་མེད་ཀྱི་སྒྲོ་འདོགས་གཅོད་མི་ནུས་སོ་ཞེས་གྲགས་པ་ལྟ་བུ་མ་ཡིན་ཏེ། གློ་བུར་དྲི་མའི་རྟོག་པ་དང་རྟོག་མེད་ཀྱི་ཡུལ་དང་ཡུལ་ཅན་སྒྲོ་འདོགས་ཇི་སྙེད་པ་དེ་དག་གཉུག་མའི་བསམ་གཏན་འདི་ལ་བསླད་ཆ་བཅད་པའི་ངེས་པ་ལ་གནས་པའོ། །
དེས་ན་ཡན་ལག་དང་པོ་གསུམ་འདིའང་དག་པའི་རྩ་གསུམ་ལ་གནད་དུ་མ་བསྣུ་པར་འབྱུང་བ་མིན་ཏེ། སྟོང་གཟུགས་ཐམས་ཅད་ལ་དངོས་པོར་ཡོད་མེད་ཀྱི་མཚན་མ་ཤེས་རབ་ཀྱི་ཕ་རོལ་ཏུ་ཕྱིན་པས་ཁོང་དུ་ཆུབ་པར་བྱེད་པ་ནི་གཡས་རོ་མའི་བྱེད་པས་འཆིང་བ་དང༌། ཁོང་དུ་ཆུབ་པ་དེའང་ཆོས་ཅན་དང་ཆོས་ཉིད་ཀྱི་རྟེན་འབྲེལ་གྱི་ཆོས་ཙམ་ལས་གཞན་དུ་གྲུབ་པ་མེད་པ་ནི་གཡོན་རྐྱང་མའི་བྱེད་པས་འཆིང་བ་དང༌། དེ་ལྟའི་ཤེར་ཕྱིན་དེ་ངོར་རྟོག་པའི་ངེས་པ་དང་རྟོག་མེད་ཀྱིས་དྲངས་པའི་ངེས་པ་གཅོད་པའི་ངེས་པ་འདྲེན་པ་དབུ་མའི་བྱེད་པ་འཆིང་བ་ལ་རག་པས། དེ་གསུམ་འཆིང་བའི་སྟེང་འོག་གི་རྩ་གསུམ་རྣམ་མེད་དང་རྣམ་བཅས་སུ་འཆིང་བ་ཉིད་ཀྱིས་འབྲས་བུ་ལ་དགའ་བ་ནི་དེ་ལྟའི་སྒྲོ་འདོགས་བཅད་པའི་སེམས་དེ་ཉིད་ལ་མཉམ་པར་འཇོག་པ་ན་རྩོལ་བ་མེད་པར་རང་དགར་གནས་པའམ་ཆགས་པ་ཉིད་ཀྱིས་སེམས་ལས་སུ་རུང་བ་ཐོབ་པ་ཡིན་ལ། གཡོ་མེད་བདེ་བ་ནི། དེ་ལྟའི་དགའ་བས་དྲངས་པའི་སེམས་ལས་སུ་རུང་གི་ཤིན་སྦྱངས་ཀྱི་མཐུས་རྣམ་སྨིན་གྱི་ལུས་ཚོར་བདེ་སྡུག་གི་གཡོ་བ་མེད་པའི་དག་པའི་རྩ་བཅིང་བའི་ལུས་ཤིན་སྦྱངས་ཐོབ་པའི་སྒོ་ནས་བསམ་པའམ་སེམས་གཏན་པར་བྱེད་པ་ཉིད་ཀྱི་བསམ་གཏན་ཡན་ལག་ལྔ་པར་བཞག་པ་ཡིན་ནོ། །
འདི་ལྟ་བུའི་བསམ་གཏན་གྱི་ཡན་ལག་དང་བསམ་གཏན་རང་གི་ངོ་བོའི་འཇོག་ཚུལ་གསལ་མི་གསལ་ལ་ཕྲ་རགས་ཅུང་ཟད་ཀྱང་མ་ཆུད་པར། རྒྱ་བོད་ཀྱི་དུས་འཁོར་བ་དང་གསང་འདུས་པའི་སྦྱོར་དྲུག་འཆད་པའི་ཆེན་པོ་ཕལ་ཆེར་འདིར་བསྟན་གྱི་བསམ་གཏན་ཡན་ལག་ལྔ་པོའང༌། འཇིག་རྟེན་པའི་བསམ་གཏན་དང་པོའི་ཡན་ལག་ལྔ་ཉིད་དུ་གོང་མ་གོང་མར་སྦྱར་བ་ནི་ནོར་བ་བླ་ན་མེད་པ་ཡིན་ཏེ། འཇིག་རྟེན་པའི་བསམ་གཏན་དང་པོའི་རྟོག་དཔྱོད་དང་དེར་གྱུར་པའི་ཤེས་རབ་ནི་བསམ་གཏན་དེ་ཉིད་ལ་རང་ས་དང་འོག་སའི་ཉོན་མོངས་རྗེས་སུ་སྤོང་བར་བྱེད་པའི་གཉེན་པོའི་ཡན་ལག་འདོད་པ་དང་གཟུགས་ཀྱི་ཁམས་ཀྱི་ཉེས་དམིགས་དང་ཕན་ཡོན་ལ་རྗེས་སུ་རྟོག་པ་དང་དཔྱོད་པའི་རྣམ་རྟོག་སེམས་རྩིང་བ་དང་ཞིབ་པའི་བདག་ཉིད་ཅན་ཡིན་ལ། འདིར་ཤེས་རབ་ཉིད་ཁྱད་གཞིར་གཟུང་ནས་ཤེས་པའི་ཚུལ་ལ་རྟོག་དཔྱོད་ཀྱི་མིང་བཏགས་པའི་རྟོག་བྲལ་དང་དཔྱོད་བྲལ་གྱི་མི་རྟོག་ཡེ་ཤེས་ཉིད་དུ་བཤད་པའི་ཕྱིར། དབང་མདོར་བསྟན་གྱི་རྩ་འགྲེལ་ལས།
དངོས་མེད་གཟུགས་ལ་སྒོམ་པ་དེ། །
རྣལ་འབྱོར་པ་ཡི་སྒོམ་མ་ཡིན། །
ཞེས་པ་དངོས་མེད་སྤྲིན་མེད་པའི་ནམ་མཁར་གཟུགས་རྨི་ལམ་དང་སྒྱུ་མ་ལ་སོགས་པ་ལྟར་སོ་སོར་སྡུད་པས་མཐོང་བ་ལ་སྒོམ་པ་བསམ་གཏན་གྱི་ཡན་ལག་སོ་སོར་བཅིངས་པས་དུས་གསུམ་དང་ཁམས་གསུམ་རབ་ཏུ་གསལ་བའི་བདག་ཉིད་རྣལ་འབྱོར་པའི་རང་གི་སེམས་སོ་སོར་རང་གིས་རིག་པར་བྱ་བ་རབ་ཏུ་འཇུག་པ་གང་ཡིན་པ་དེ་ནི་རྣལ་འབྱོར་པའི་སྒོམ་པ་མ་ཡིན་ཏེ། ཡུལ་དང་རྣམ་པར་ཤེས་པ་ལ་སོགས་པ་ཡོད་པ་དང་མེད་པ་དང་དངོས་པོ་དང་དངོས་པོ་མེད་པ་ལ་སོགས་པ་རྣམ་པར་རྟོག་པའི་དྲ་བ་མཐའ་དག་དང་སྲོག་གི་རླུང་རྣམས་ཀྱི་རྩོལ་བ་ཉེ་བར་ཞི་བ་ཉིད་ལས། དུས་གསུམ་དང་ཁམས་གསུམ་པ་གསལ་བ་རབ་ཏུ་སྣང་བ་འབྱུང་བའི་ཕྱིར་རོ། །ཞེས་འབྱུང་བ་ཉིད་ཀྱི་ཁམས་གསུམ་པར་མི་རྟོག་པ་ལ་འདོད་གཟུགས་ཀྱི་རྟོག་དཔྱོད་ཀྱི་རྣམ་གཡེང་གི་སེམས་སུ་བཤད་པ་ཅུང་ཟད་ཀྱང་མེད་པའི་ཕྱིར།
འོ་ན་མི་རྟོག་པའི་བསམ་གཏན་ལ་རྟོག་པའི་སྒྲ་སྦྱར་བ་ཅི་ཞེ་ན། མི་རྟོག་པར་རྟོག་པ་དང་མི་དཔྱོད་པར་དཔྱོད་པ་ཞེས་བྱ་བའི་ཐ་སྙད་བཅོམ་ལྡན་འདས་ཀྱིས་སྦྱར་བའི་ཕྱིར། སྡོམ་འབྱུང་ལས།
བསམ་གཏན་ཤེས་རབ་རབ་སྦྱོར་ཉིད། །
སྟོང་ཉིད་སོ་སོར་རྟོག་པ་ཡིས། །
སྒོམ་པ་སྒོམ་པ་ཉིད་མ་ཡིན། །
བདེ་ཆེན་ཕྱག་རྒྱ་ཆེན་པོའོ། །
ཞེས་དང༌། སློབ་དཔོན་སངས་རྒྱས་གསང་བས།
སོ་སོར་གང་ལའང་མི་རྟོག་པ། །
སོ་སོར་རྟོག་པའི་མཆོག་ཡིན་ཏེ། །
སོ་སོར་སྣང་བ་ཀུན་རྟོག་ཕྱིར། །
སོ་སོར་རྟོག་པ་ཞེས་བཤད་དོ། །
ཞེས་འབྱུང་ལ། གཞན་དུ་རྟོག་དཔྱོད་ཀྱི་སྒྲས་སྒྲ་དོན་འདྲེས་འཛིན་གྱི་རྟོག་དཔྱོད་ལ་འཆད་ན་ཆེས་མི་རུང་སྟེ། དཔལ་ས་ར་ཧས།
དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། །
བྱས་པ་རྣམས་དང་བྲལ་ཞིང་བསགས་པའི་ལས་མིན་ཞེས། །
རང་ཉིད་ཤེས་པ་མདའ་བསྣུན་གྱིས་ནི་དེ་སྨྲས་པས། །མཁས་པ་རྣམས་ཀྱི་སྙིང་ལ་དུག་གིས་ཁྱབ་པར་འགྱུར། །ཞེས་དང༌།
མཁས་པ་རྣམས་ནི་དཔྱད་པ་སྟེ། །
བླ་མ་དམ་པའི་དཔྱད་པ་མེད། །
མིག་མི་འཛུམས་པར་བལྟ་དང་མི་བསམ་དང༌། །
རླུང་འགོག་པས་ནི་དཔལ་ལྡན་བླ་མས་རྟོགས། །
ཞེས་འབྱུང་ལ། འདིའི་དགའ་བདེའང་བསམ་གཏན་དང་པོའི་དགའ་བདེ་ལ་འཆད་ན་མི་རུང་སྟེ། བསམ་གཏན་དང་པོའི་དགའ་བདེ་ནི་ཚོར་བའི་དབང་པོ་ལྔ་ལས། ལུས་སེམས་ཀྱི་དགའ་བདེ་ནི་ཁྱབ་པ་འདུ་བྱེད་ཀྱི་སྡུག་བསྔལ་ཉིད་ཀྱི་ཕྱིར། དེ་ལྟ་བུ་ལ་དགའ་བ་དང་བདེ་བའི་དོན་མ་ཚང་བའི་ཕྱིར་ཏེ། འདི་ལྟའི་དགའ་བདེ་ནི་འཁོར་འདས་དང་བདག་གཞན་གཉིས་ཀའི་སྤྲོས་མཚན་གྱིས་བསྡུས་པའི་དགའ་བདེ་མ་ཡིན་ཞིང་མ་དག་འཁྲུལ་པའི་དབང་ཡིད་ཀྱི་ཚོར་བདེའང་མ་ཡིན་པའི་ཕྱིར། ཇི་སྐད་དུ།
འདིར་ནི་ཐོག་མ་དབུས་མཐའ་མེད། །
སྲིད་མེད་མྱ་ངན་འདས་པ་མེད། །
བདག་མེད་གཞན་ཡང་མེད་པ་སྟེ། །
འདིར་ནི་མཆོག་ཏུ་བདེ་ཆེན་ཉིད། །ཅེས་དང༌།
དབང་པོ་རྣམས་ནི་གཉིད་ལོག་བཞིན། །
ཡིད་ནི་ནང་དུ་ཞུགས་འདྲ་དང༌། །
བྱ་བྱེད་མེད་བཞིན་ཡང་སྣང་བའི། །
སེམས་ནི་དམ་པའི་བདེ་བས་རྒྱས། །
ཞེས་འབྱུང་བ་ཉིད་དེ། འདི་ལྟའི་དགའ་བདེ་ནི་རྟག་པ་དང་མི་རྟག་པའི་མྱོང་བའི་རྟེན་བྱེད་པ་མ་ཡིན་པར་རྟག་པ་ཉིད་དུ་བཤད་ལ། འཇིག་རྟེན་པའི་བསམ་གཏན་དང་པོ་དག་གིས་ནི་དེ་ལྟར་བྱེད་པས་ཁྱད་པར་ཆེས་ཆེ་བའི་ཕྱིར། རྒྱལ་པོ་ཨིནྡྲ་བྷཱུ་ཏིས།
བདེན་ཆེན་མི་རྟག་མ་ཡིན་ཏེ། །
བདེ་བ་ཆེན་པོ་རྟག་ཏུ་རྟག །ཅེས་འབྱུང་བ་དང༌།
སློབ་དཔོན་སངས་རྒྱས་གསང་བས།
མྱོང་བ་བྱུང་ན་ཞེན་པའི་རྟེན། །
ཞེན་པ་བྱུང་ན་འཛིན་པའི་གཞི། །
འཛིན་པས་བཅིངས་ཕྱིར་གྲོལ་མི་འགྱུར། །
ཞེས་སོ། །འོ་ན་དེ་ལྟའི་དགའ་བདེ་དེའང་ལས་དང་པོ་པས་ད་ལྟའི་རྣམ་སྨིན་གྱི་ལུས་ལ་བརྟེན་པས་དགའ་བདེ་དེ་མངོན་དུ་མི་འགྱུར་བས། དེ་ལྟའི་ཡན་ལག་སྔ་མ་གསུ་གྱི་གཉེན་པོའི་བྱེད་པས་ཡན་ལག་ཕྱི་མ་གཉིས་ཕན་ཡོན་གྱི་ངོ་བོར་སྐྱེས་པའི་ཚེ་རྣམ་སྨིན་གྱི་ལུས་སེམས་ཉིད་ལའང་དགའ་བདེ་དེ་ཉིད་ཀྱི་བྱིན་གྱིས་བརླབས་པ་ཉིད་ཀྱིས་རགས་པ་རྣམ་སྨིན་གྱི་ལུས་སེམས་ཡོད་དུ་མི་ཚོར་བ་ལྟ་བུའི་ལུས་སེམས་ལས་འདས་པའི་དགའ་བདེ་ཁྱད་པར་ཅན་སྐྱེ་ལ་ཉམས་མྱོང་དེ་ཉིད་ལ་རེ་ཤིག་རྡོ་རྗེའི་བསམ་གཏན་གྱི་དགའ་བདེར་ངོ་སྤྲོས་མཛད་ནས་བྲོད་པ་བསྐྱེད་དེ། ཇི་ཞིག་ན་བརྟན་པ་ཐོག་པའི་ཚེ་རྣམ་སྨིན་གྱི་ལུས་སེམས་ལ་མ་ལྟོས་པར་རྡོ་རྗེའི་སྐུའི་ལུས་སེམས་ཀྱི་དགའ་བདེ་རང་གིར་མྱོང་བ་ཡིན་ནོ། །ལྷག་པར་འདི་ལྟ་བུའི་ལུས་བདེ་ནི་རྣམ་སྨིན་གྱི་ལུས་ཀྱི་བེམས་ཆོས་ཀྱི་བདེ་བ་མ་ཡིན་པའང༌། མགུར་ལས།
ཞེས་དང༌། སྡོམ་འབྱུང་བས།
བེམས་པོ་མིན་ཕྱིར་བདག་ཉིད་རིག །
མི་ཤེས་རྣམ་པར་མི་མཐོང་བ། །
ཞེས་འབྱུང་བ་ཉིད་ཀྱིས་གྲུབ་བོ། །འོ་ན་འདི་ལྟའི་སྣང་བ་དེ་བདེན་པ་གཉིས་ལས་གང་ཡིན་སྙམ་ན། འདི་ལས་འགོས་ལོ་ཙ་བ་གཞོན་ནུ་དཔལ་བ་དང༌། ཞྭ་དམར་ཅོད་པན་འཛིན་པ་བཞི་པའི་གསུང་གིས། སློབ་དཔོན་ཟླ་བས།
ཞེས་ཀུན་རྫོབ་ཡིན་ཚད་སྒྲིབ་པར་གསུངས་པ་ལྟར་སྣང་ཡང༌། དེས་མ་ཁྱབ་སྟེ་སྔགས་སུ་བསྐྱེད་རྫོགས་གཉིས་ལས་བདེན་གཉིས་སུ་འཇོག་པ་དང༌། རྫོགས་རིམ་ཉིད་ལའང་ཡུལ་གྱི་ཆ་སྟོང་པ་ཉིད་ཀྱི་གཟུགས་ལ་ཀུན་རྫོབ་དང༌། ཡུན་བདེ་བ་ཆེན་པོ་ལ་དོན་དམ་དུ་འཇོག་པ་སོགས་ཏེ། མདོར་ན་དུས་འཁོར་ལྟ་བུ་ལའང༌། དུས་ཀུན་རྫོབ། འཁོར་དོན་དམ་སྟེ། འདུས་པ་ཀྱེ་རྡོར། བདེ་མཆོག །རྡོ་རྗེ་འཇིགས་བྱེད་སོགས་ཀྱི་སྒྲ་དོན་ལའང་དེ་ཁོ་ན་ལྟར་འཆད་པ་ཉིད་ཀྱི་ཕྱིར་ཞེས་འཇོག་གོ །ཞེས་གསུངས་པས། དེ་དང་ཆ་མཐུན་པར་ཁོ་བོའི་རླུང་སེམས་དབྱེར་མེད་ཀྱི་ཁྲིད་ཡིག་ཏུ་བཤད་ཀྱང༌། ཆེས་གསང་བའི་གཏམ་དུ་བྱ་བ་ནི། རྗེ་བཙུན་ཐམས་ཅད་མཁྱེན་པ་རས་པ་ཆེན་པོའི་གསུང་ངག་ལྟར་ན། བདེན་པ་གཉིས་ལ་སྒྲིབ་པས་ཁྱབ་མ་ཁྱབ་ཅེས་པ་འདིའང༌། བདེན་པ་གཉིས་དང་སྒྲིབ་མ་སྒྲིབ་ཐམས་ཅད་ལ་དེ་དང་དེར་གྲུབ་ཀྱི་བདེན་གཉིས་དང་སྒྲིབ་མ་སྒྲིབ་ལ་སོ་སོར་ཡོད་ན། ཀུན་རྫོབ་ལ་སྒྲིབ་པས་ཁྱབ་པ་དང་མ་ཁྱབ་པའི་བརྟགས་པ་འགྲུབ་ཏུ་ཆུག་ཀྱང་དེ་ལྟར་མེད་པས། དེའི་བརྟགས་པ་མི་འགྲུབ་པ་ཉིད་ཀྱི་ཕྱིར་བསྐྱེད་རིམ་ཡིན་ན་ཀུན་རྫོབ་བདེན་པར་ཡིན་ཡོད་དང༌། རྫོགས་རིམ་ཡིན་ན་དོན་དམ་བདེན་པར་ཡིན་ཡོད་དང༌། ཡུལ་རྣམ་ཀུན་མཆོག་ལྡན་གྱི་སྟོང་གཟུགས་ཡིན་ན་དོན་དམ་བདེན་པར་ཡིན་ཡོད་དང༌། དེའི་ཡུལ་ཅན་གྱི་བདེ་བ་ཡིན་ན་དོན་དམ་པར་ཡིན་ཡོད་དུ་འདོད་པ་སྙིང་ལ་ཞེན་པར་བྱ་ཅི་དགོས། བདེན་པའི་བྱ་བ་ཅན་གྱི་དོན་བྱེད་པ་བ་ཞིག་ཡོད་ན་ནི། དོན་དམ་པའི་བདེན་པ་ཐ་སྙད་དུ་སྒྲིབ་པ་ཉིད་ཀྱི་ངོ་བོར་འགྱུར་ལ། དེ་ལྟ་མེད་ན་ནི་ཀུན་རྫོབ་པའི་བདེན་པའང་སྒྲིབ་པ་ཉིད་ཀྱི་ངོ་བོར་མི་འགྱུར་ཏེ། དེ་ཉིད་སུའང་འཆིང་བར་མི་ནུས་པ་ཉིད་ཀྱི་ཕྱིར། དེ་ཉིད་ཀྱིས་གྲོལ་བར་ཡང་མི་འགྱུར་ལ། དེས་ན་བདེན་པ་གང་ལ་མི་འགྲུབ་པ་ཉིད་ཀྱི་རྫུན་པའང་མི་འགྲུབ་པས། ཡུལ་སྟོང་ཉིད་རྣམ་པ་ཀུན་གྱི་མཆོག་དང་ལྡན་པའི་གཟུགས་ཀུན་རྫོབ་བདེན་པ་དང༌། ཡུལ་ཅན་བདེ་བ་ཆེན་པོ་དོན་དམ་པའི་བདེན་པ་དང་དེ་གཉིས་དབྱེར་མེད་ཟུང་དུ་འཇུག་པའི་བདེན་པས་བདེན་རྫུན་གྱི་མཐའ་ཐམས་ཅད་དང་བྲལ་བར་བྱེད་དོ་ཞེས་པའང་ད་དུང་སྤྲོས་པའི་མཐར་འཛིན་གྱི་སྙིང་སྲན་མ་ཞི་བ་ཁོ་ནར་ཟད་དེ༌། ཚངས་པར་སེམས་ཀྱིས་ཞུས་པའི་མདོ་ལས།
རྫུན་པའམ་ནི་བདེན་པ་ཞིག །
ཤེས་བྱ་རྣམས་ལ་རྙེད་གྱུར་ན། །
ལྟ་བའི་ཞགས་པ་དམ་པོ་དེས། །
སྲིད་པ་འདིར་ནི་འཆིང་བར་འགྱུར། །
ཞེས་འབྱུང་ལ། དེས་ན་རྫོགས་རིམ་གྱི་ཡུལ་དང་ཡུལ་ཅན་འདི་དག་ནི། བདེན་གཉིས་ཀྱི་སྒྲོ་འདོགས་སྐུར་འདེབས་རང་བཞིན་གྱིས་རྣམ་པར་དག་པ་ཆོས་ཀྱི་དབྱིངས་ཀྱི་སྣང་བ་ཞེས་པ་ཙམ་དུ་འཇོག་གོ །འོ་ན་དེ་ནི་དཔྱད་པའི་ཆོས་ཉིད་ལ་མཉམ་བཞག་གི་གཟིགས་ངོ་ན་དེ་ལྟར་ཡིན་དུ་ཆུག་ཀྱང་ཐ་སྙད་ཀུན་རྫོབ་ལ་འཇུག་པ་ན་དེ་ལྟ་མ་ཡིན་ནོ་སྙམ་ན། ཐ་སྙད་དུ་བདེན་གཉིས་དང་སྒྲིབ་གཉིས་སོགས་སོ་སོར་གྲུབ་ཅིང་དོན་དམ་པར་མ་གྲུབ་པ་དེ་ལྟ་ཡིན་ན་ཆོས་ཐམས་ཅད་གདོད་ནས་རང་བཞིན་རྣམ་པར་དག་པ་ཉིད་ནི་དེ་བཞིན་གཤེགས་པ་བྱུང་ཡང་རུང་མ་བྱུང་ཡང་རུང༌། ཆོས་ཐམས་ཅད་ཀྱི་དེ་བཞིན་ཉིད་དེ་ལྟར་གནས་པའོ་ཞེས་གསུངས་པའང་དོན་མེད་པར་འགྱུར་བ་ཉིད་ཀྱི་ཕྱིར། བདེན་པ་གཉིས་གང་ལས་བརྩམས་ཤིང་འཇུག་ཀྱང་ཆོས་ཐམས་ཅད་རང་བཞིན་བདེན་པ་གཉིས་ལ་སོགས་པར་གཟོད་ནས་བདེན་པ་ཉིད་དུ་ཁོང་དུ་ཆུབ་པར་བྱའོ། །ཞེས་རྨད་དུ་བྱུང་བའི་གསང་བ་དམ་པར་བཀའ་སྩལ་ཏོ། །འདི་ལྟར་བཀའ་སྩལ་པ་ཡང་སྐྱེ་བོ་དད་བརྩོན་ཤེས་རབ་གསུམ་ཕུན་སུམ་ཚོགས་པ་དག་གི་སྤྱོད་ཡུལ་དུ་མི་འགྱུར་བ་ནི་ཆེས་བདེན་པ་སྟེ། སྒྲིབ་བྲལ་གྱི་བདག་བྱིན་གྱིས་བརླབ་པའི་སྐུ་སྒྱུ་ལུས། ཐུགས་འོད་གསལ་བའི་ཆའི་ཐམས་ཅད་གཅིག་དང་ཐ་དད་པ་གང་དུའང་མ་གྲུབ་པ་ཉིད་ཀྱིས་དོན་བྱེད་པ་ལྟར་སྣང་བའི་ཆ་ནས་ཀུན་རྫོབ་ཀྱི་བདེན་པ་ལྟར་ཡང་སྣང་ལ། དོན་བྱེད་པ་དེ་དེ་ལྟར་མ་གྲུབ་པའི་ཆ་ནས་དོན་དམ་བདེན་པར་ལྟར་ཡང་རྟོག་ཅིང་ཞེན་པར་བྱེད་པ་མཐོང་བའི་ཕྱིར། སློབ་དཔོན་ཟླ་བ་གྲགས་པས་འདུས་པའི་ལེའུ་དགུ་པའི་འགྲེལ་པ་སྒྲོན་གསལ་ལས།
རྨད་བྱུང་ཆེན་པོ་ཆོས་རྣམས་ནི། །
དོན་དམ་པ་ཡི་བདེན་པ་སྟེ། །
རིགས་ལ་མང་པོའི་ཚིག་གོ །
ཞེས་གསུངས་ཏེ། ཐམས་ཅད་དུ་ཁྱབ་པས་ན་དེ་ཉིད་ནི་ནམ་མཁའ་དང་མཚུངས་པའོ། །རྟོག་གེ་པ་རྣམས་ཀྱིས་རྣམ་པར་བརྟགས་པར་མི་ནུས་པས་རྣམ་པར་མི་རྟོག་པའོ། །ཀུན་རྫོབ་ཀྱི་བདེན་པ་ཡོངས་སུ་དག་པས་ན་དག་པའོ། །དོན་དམ་པའི་བདེན་པ་དེ་ལ་ཡང་དག་པར་སྒྲིབ་ཅིང་ཀུན་ནས་འགེབས་ལ་མིག་གི་དབང་པོའི་སྤྱོད་ཡུལ་དུ་གྱུར་པས་ན་ཀུན་རྫོབ་སྟེ་རྡོ་རྗེ་འཆང་བའི་སྐུའོ། །ཞེས་འབྱུང་བས། ཁ་ཅིག་གིས་དོན་དམ་པར་རྟོགས་ལ་ཁ་ཅིག་ཀུན་རྫོབ་པར་རྟོགས་ཀྱང་རྟོག་པ་ལྟར་ཡུལ་གྱི་གནས་ཚུལ་དུ་ནི་གཉིས་ཀར་གྱི་སྤྲོས་པ་དང་བྲལ་བ་སྟེ། བཤད་རྒྱུད་རྡོ་རྗེ་ཕྲེང་བ་ལས།
སྟོང་པ་ཉིད་ནི་ཆོས་རྣམས་ཀུན། །
ནང་དུའང་ཁྱབ་པ་ཆོས་ཉིད་དེ། །
དེ་ཉིད་ཡང་དག་ཤེས་པ་ནི། །
དེ་བཞིན་ཉིད་དང་རྣམ་མི་རྟོག །
ཅེས་དང༌།
ཕུང་པོ་ལྔ་ཡི་བདག་ཉིད་ལུས། །
འཁོར་ལོ་དྲུག་གི་ཕུགས་ནང་ན། །
ཟླ་བ་ཕྱེད་པའི་ཆ་ལྟ་བུ། །
སྟོང་ཉིད་རླུང་གི་འཁོར་ལོ་གནས། །
ཕྱེད་མིན་གང་བ་མེད་པ་དང༌། །
ཇི་ལྟར་བག་ཆགས་ཆུ་ཟླ་བཞིན། །
རླུང་གི་འཁོར་ལོ་སྲོག་ཏུ་བཤད། །
ཅེས་པའི་སྒྲིབ་བྲལ་གྱི་སྟོང་ཉིད་རྡོ་རྗེའི་ཆར་ཡང་དེའང་ཚེས་བརྒྱད་ཀྱི་ཟླ་བ་ལྟར་ཕྱོགས་གཅིག་ནས་སྒྲིབ་མེད་ཀྱི་དོན་དམ་པར་སྣང་ལ་ཕྱོགས་གཅིག་ནས་སྒྲིབ་བཅས་ཀུན་རྫོབ་པར་སྣང་བ་སྟེ། ཟླ་བ་ཕྱེད་དཀར་ཕྱེད་གནག་དང་འདྲ་བ་བཞིན་དུ་རྟོག་བྲལ་གྱི་མངོན་སུམ་དུ་མཐོང་བྱར་གྲུབ་པས་ནི་དཀར་ལ། དེ་ལྟར་ཡང་སྣང་ཆ་གཡོ་འགྱུར་སོགས་ཀྱིས་དེ་ལྟར་བསླུ་བ་ཉིད་ཀྱིས་ནི་འཁྲུལ་པའི་བག་ཆགས་ཅན་གྱི་བྱང་ཆུབ་ཀྱི་སེམས་ཀྱི་ཆར་ཡང་རྟོག་རླུང་གི་གཡོ་བག་ཅན་དུ་བྱེད་པར་སྣང་བ་སོགས་ཀྱི་ཡང་དག་པའི་དོན་ཁོང་དུ་ཆུབ་པར་བྱ་བའི་མིག་ལ་བསླད་ཆོས་ཀྱི་སྣང་བརྟགས་ཅི་རིགས་པར་འབྱུང་བ་ཉིད་ཀྱིས་ཇི་ལྟར་བྱུང་ཡང་སྐལ་བ་ཆེན་པོ་དག་ཚུལ་དེ་དག་གི་རྗེས་སུ་འབྲང་བར་མི་བྱའོ། །དེས་ན་བསམ་གཏན་གྱི་ཡན་ལག་ལྔ་པོ་བཤད་མ་ཐག་པ་དེ་དང་ཆ་མཐུན་པར། འདུས་པ་རྒྱུད་ཕྱི་མར།
འདོད་པ་ལྔ་རྣམས་བསྡུས་པ་ཡི། །
སངས་རྒྱས་ལྔ་དང་རབ་སྦྱོར་བས། །
རྟོག་པ་བསམ་གཏན་ཞེས་བརྗོད་དེ། །
བསམ་གཏན་རྣམ་པ་ལྔ་རུ་འགྱུར། །
རྟོག་པ་དང་ནི་དཔྱོད་པ་དང༌། །
དགའ་དང་དེ་བཞིན་བདེ་བ་ཉིད། །
སེམས་རྩེ་གཅིག་པ་ཉིད་དང་ལྔ། །
དེ་རྣམས་བསམ་གཏན་བསྡུས་པའོ། །
ཞེས་འབྱུང་ལ། དེ་ལྟར་ན་རྟོག་པ་དང༌། དཔྱོད་པ་དང༌། དགའ་བ་དང༌། བདེ་བས་བསྡུས་པ་དང༌། རང་སེམས་ཞེས་བྱ་བ་ལྔ་ལས། རྒྱ་དཔེར། ཏརྐཿ བི་ཙ་རཿ པྲཱི་ཏིཿསུ་ཁ་སངྒ་ཧཿ སྭ་ཙིཏྟཾ། ཞེས་འབྱུང་བས་རེ་རེ་ཞིང་གི་དོན་བཤད་པ་ནི། དེ་ཉིད་དུ།
གསང་བའི་རྒྱུད་རྣམས་ཐམས་ཅད་དུ། །
རྣམ་པ་སྣ་ཚོགས་ཡོངས་གྲགས་པའི། །
གསང་བ་གསུམ་བྱུང་རྟོག་པ་སྟེ། །
དེ་ལ་རབ་སྦྱོར་དཔྱོད་པའོ། །
དགའ་བ་རབ་གསལ་གསུམ་པ་སྟེ། །
བདེ་བ་བསྡུས་པ་བཞི་པའོ། །
ཤེས་དང་ཤེས་བྱ་འབྱུང་ཟད་པའི། །
རང་སེམས་ལྔ་པར་ཤེས་པར་བྱ། །
སངས་རྒྱས་ཐམས་ཅད་རང་བཞིན་ཞི། །
འདོད་པ་ཐམས་ཅད་རབ་ཏུ་གནས། །
ཞེས་འབྱུང་ལ། འདོད་པ་ལྔ་དང་སངས་རྒྱས་ལྔ་ནི་མ་དག་པའི་དབང་ཡུལ་དགག་པའི་སྦྱོར་བས་དག་པའི་དབང་ཡུལ་འཆར་བ་ཡིན་ལ། དེ་ལྟའི་ཡུལ་དང་ཡུལ་ཅན་གྱི་ཆོས་རྣམ་པར་དག་པའི་དམིགས་པར་གཞན་དྲིང་ལ་མ་ལྟོས་པར་མ་བུ་འཕྲད་པའི་དཔེས་རང་རང་གི་ཤེས་པ་ནི་རྟོག་པའོ། །དཔྱོད་པ་ནི་དེ་ཉིད་ལ་ལོངས་སྤྱོད་པས་ཕྱིན་ཅི་ལོག་སེལ་བར་བྱེད་པའོ། །དགའ་བ་ནི་དེ་ཉིད་འོད་གསལ་བའི་ཡེ་ཤེས་སུ་གསལ་བས་འཁོར་བའི་སྡུག་བསྔལ་གྱི་བག་ཆགས་སྦྱོང་བར་བྱེད་པའོ། །བདེ་བ་ནི་དེ་ལྟ་བུ་ལ་སྡུག་བསྔལ་དག་པ་ཉིད་བདེ་བ་ཆེན་པོ་སྟེ་བདེ་བ་ཐམས་ཅད་བསྡུས་པའོ། །ཞེས་པའི་དོན་ཏོ། །རང་སེམས་རྩེ་གཅིག་པ་ནི་མ་དག་པའི་ཤེས་བྱ་དང་ཤེས་བྱེད་ཀྱི་འབྱུང་བ་རྫོགས་པ་ཉིད་ཀྱི་སེམས་རྩེ་གཅིག་པ་ཞེས་པའི་དོན་ཏོ། །འདིར་བཤད་པའི་སེམས་རྩེ་གཅིག་པ་དང༌། དུས་འཁོར་ནས་བཤད་པའི་ཤེས་རབ་གཉིས་དོན་གཅིག་པར་འདུ་ལ། བདག་ཅག་གི་རྗེ་བཙུན་གོང་མ་ཁ་ཅིག་གི་གསུང་གིས། ཡན་ལག་བཞི་ནི་ཡན་ལག་དང་ཤེས་རབ་བམ། སེམས་རྩེ་གཅིག་པ་ནི་ཡན་ལག་ཅན་ནོ་ཞེས་བཀའ་སྩལ་ཏོ། །
གཉིས་པ་ཉམས་ལེན་བྱེ་བྲག་ཏུ་བཤད་པ་ནི།
དེ་ལྟར་བསམ་གཏན་གྱི་ལེགས་པར་འབད་པས་མཉམ་པར་གཞག་ཀྱང་ལྷ་མིག་ལ་སོགས་པའི་རྫུ་འཕྲུལ་དང་མངོན་པར་ཤེས་པ་མ་འགྲུབ་ན་དེ་འགྲུབ་པའི་ཆེད་དུ་ཏིང་ངེ་འཛིན་ཇི་ལྟར་བྱ་བ་ལ། བཅོམ་ལྡན་འདས་ཡབ་ཡུམ་གྱི་ངོ་བོའི་སྟེང་འོག་གི་རྩ་དྲུག་ལ་ཡིད་དམིགས་རླུང་གསུམ་གྱི་བྱེད་བཅིང་གི་དེ་ལྟར་འགྲུབ་པར་གསུངས་ཏེ། ཇི་སྐད་དུ།
གཙོ་བོའི་སྐུ་ཡི་མཐུ་ལས་རྣལ་འབྱོར་པ་རྣམས་དག་གི་ལུས་ལ་ལྷ་ཡི་སྤྱན་དུ་འགྱུར། །
དེ་ཡི་གསུང་གི་མཐུ་ལས་རྣ་བ་དེ་ཡི་ཐུགས་ལས་གཞན་གྱི་སྙིང་ལ་གནས་པ་ཤེས་པར་འགྱུར། །
ཤེས་རབ་སྐུ་ཡི་མཐུ་ལས་རྣམ་གསུམ་སྲིད་པ་ལ་གནས་སྔོན་གྱི་སྐྱེ་བ་རྗེས་སུ་དྲན་པར་འགྱུར། །
ཤེས་རབ་ཀྱི་ནི་གསུང་གི་མཐུ་ལས་མཁའ་མཉམ་ཐམས་ཅད་དུས་སུ་ཀུན་འགྲོའི་རྫུ་འཕྲུལ་རབ་ཏུ་འགྱུར། ། 
ཤེས་རབ་ཡེ་ཤེས་རང་བཞིན་ལས་ནི་གང་ཞིག་བདེ་ཉམས་ཐམས་ཅད་དུས་སུ་གཞོམ་དུ་མེད་པར་འགྱུར། །
ལྷ་ཡི་སྤྱན་གྱི་མཐུ་ལས་མིག་གིས་མ་མཐོང་བ་དང་སྲིད་པ་རྣམ་པ་གསུམ་ཡང་མཐོང་བར་འགྱུར། །
ལྷ་ཡི་རྣ་བ་དག་གི་མཐུ་ལས་སྲོག་ཆགས་ཀྱིས་བརྗོད་སྙིང་དང་ཁ་ཡི་སྒྲ་ནི་ཐོས་པར་འགྱུར། །
དེ་བཞིན་སྐུ་གསུང་ཐུགས་ཀྱི་སྦྱོར་བ་དག་ལ་མི་ཡི་བདག་པོ་རེག་བྱ་ལ་སོགས་ཐམས་ཅད་འགྱུར། །
ཞེས་འབྱུང་བས། དེའི་ཆེད་ཀྱི་དམིགས་པ་ནི་སྟེང་འོག་རྩ་དྲུག་པོ་དེ་ཉིད་རེ་རེ་ཞིང༌། ཐབས་ཤེས་ཀྱི་ཆོས་འབྱུང་དཀར་དམར་ཁ་སྦྱོར་གྱི་དབུས་སུ་གདན་པད་ཉི་རོ་གདན་ལ་བཅོམ་ལྡན་འདས་ཐུགས་རྗེ་ཆེན་པོ་རྒྱལ་བ་རྒྱ་མཚོའི་ངོ་བོར་གྲུབ་ཐོབ་ཀརྨ་པཀྴི་དེ་ཉིད་སྣང་སྲིད་ཟིལ་གྱིས་གནོན་ཅིང་ཕྱག་རྒྱ་ཆེན་པོ་མཆོག་དང་ཐུན་མོང་བའི་དངོས་གྲུབ་སྩོལ་བའི་ཕྱག་རྒྱ་ཅན་ཞྭ་ནག་གསེར་མདོངས་ཀྱི་དབུ་རྒྱན་ཟེའུ་ཁ་ཅོད་པན་དང་དར་དཔྱངས་རབ་ཏུ་འབར་བ་དང་བཅས་པ་འཕྲོ་བས་བརྒྱན་ཅིང་གཞན་ཡང་རུས་པ་དང་རིན་པོ་ཆེའི་རྒྱན་སྣ་ཚོགས་པས་བརྒྱན་པ། དེའི་འཁོར་དུ་བཅོམ་ལྡན་འདས་རྡོ་རྗེ་རྣལ་འབྱོར་མ་ཕྱག་རྒྱ་རབ་འབྱམས་ཀྱི་ཕྱག་མཚན་ཕྱག་ཏུ་བསྣམས་པས་མཆོད་པར་དམིགས་ནས། ལྷའི་རྣ་བའི་མངོན་ཤེས་སོགས་གང་མ་གྲུབ་པ་དེ་ཉིད་ལ། གྲུབ་ཐོབ་ཀརྨ་པཀྴི་ཇི་ལྟར་གྲུབ་པ་དེ་ཉིད་བདག་རྒྱུད་ལ་ནོར་བུ་འབར་བའམ་བཀྲ་ཤིས་འཁྱིལ་བའི་རྣམ་པར་རྩལ་བ་ཡང་ནས་ཡང་དུ་དམིགས་ཤིང༌། ཡུལ་གང་དང་གང་དེ་ཉིད་སྣ་བུག་གི་རླུང་གི་ཤུགས་ཀྱིས་དྲངས་ཏེ། རྩ་དྲུག་པོའི་རྟེན་དང་བརྟེན་པར་བཅས་པ་ལ་བསྡུ་བར་བྱ་བའི་སྒོམ་པ་ལ་ནན་ཏན་དུ་བྱའོ། །
དེ་ལྟར་བྱས་པས་ལྷའི་རྣ་བའི་མངོན་ཤེས་ཀྱི་སེམས་ཅན་དང་སེམས་ཅན་མིན་པའི་བསྐལ་པའི་སྒྲ་དང་ལྷའི་སྣའི་མངོན་ཤེས་ཀྱིས་ལྷའི་དྲི་དང་བདག་གཞན་གྱི་འཆི་འཕོ་བ་དང༌། ལྷའི་ལྕེའི་མངོན་ཤེས་ཀྱིས་ལྷའི་རོ་མྱོང་བ་དང་ནམ་མཁའི་རྫུ་འཕྲུལ་དང༌། ལྷའི་ལུས་ཀྱི་མངོན་ཤེས་ཀྱིས་ལྷའི་རེག་བྱ་དང་སྔོན་གནས་རྗེས་དྲན་དང༌། ལྷའི་ཡིད་ཀྱི་མངོན་ཤེས་ཀྱིས་གཞན་སེམས་ཤེས་པ་སྟེ། ཇི་སྐད་དུ། གང་གི་ཚེ་ལྷའི་མིག་ཕེབས་པར་གྱུར་ན་དེའི་མཆོག་གི་གཟུགས་དང༌། མི་མཐོང་བའི་སླས་རྣམས་ཀྱང་མཐོང་བར་འགྱུར་རོ། །གང་གི་ཚེ་ལྷའི་རྣ་བ་ཕེབས་པར་གྱུར་ན་དེའི་ཚེ་སེམས་ཅན་རྣམས་ཀྱི་སྒྲ་གང་མི་ཐོས་པ་དེ་ཐོས་པར་འགྱུར་རོ། །གང་གི་ཚེ་ལྷའི་ཡིད་ཕེབས་པར་གྱུར་ན་དེའི་ཚེ་གཞན་གྱི་སེམས་ཀྱི་ཡེ་ཤེས་སྐྱེ་བར་འགྱུར་རོ། །གང་གི་ཚེ་ལྷའི་ལུས་ཀྱི་དབང་པོ་ཕེབས་པར་གྱུར་ན་དེའི་ཚེ་ལྷའི་རེག་བྱ་འཛིན་པར་འགྱུར་ཞིང་སྔོན་གྱི་གནས་ཤེས་པར་འགྱུར་རོ། །གང་གི་ཚེ་ལྷའི་ལྕེ་ཕེབས་པར་གྱུར་ན་དེའི་ཚེ་ལྷའི་རོ་མྱོང་བར་འགྱུར་ཞིང་དེས་ན་ནམ་མཁའི་རྫུ་འཕྲུལ་དུ་འགྱུར་རོ། །གང་གི་ཚེ་ལྷའི་སྣ་ཕེབས་པར་གྱུར་ན་དེའི་ཚེ་ལྷའི་རེག་བྱ་འཛིན་པར་འགྱུར་ཞིང་སྔོན་གྱི་གནས་ཤེས་པར་འགྱུར་རོ། །ཞེས་ལེགས་པར་འབྱུང་ངོ༌། །འདིར་སྨྲས་པ།
རྟེན་མཆོག་དམ་པ་སྐུ་ཡི་དཀྱིལ་འཁོར་ལ། །
དངས་གསལ་སྒྲིབ་ཐོགས་བྲལ་བར་ཆོས་ཀུན་གྱི། །
དངོས་པོ་མ་ལུས་འཆར་བའི་དགའ་སྟོན་དེས། །
འཁོར་འདས་འཚོ་ཞིང་གཞེས་དེར་ཕྱག་འཚལ་ལོ། །
ཞེས་འབྱུང་ལ། འདི་ལྟའི་བསམ་གཏན་གྱི་མངོན་ཤེས་སོགས་གྲུབ་པ་ན་ལོངས་སྐུ་ངེས་པ་གསུམ་ལྡན་དང༌། ལྔ་ལྡན་ཡང་མངོན་དུ་འགྱུར་བ་ཡིན་ཏེ། གནས་རེ་ཁཱའི་ཆེས་ཕྲ་མོའི་ནང་དུ་ངོ་བོ་སྟོང་གཟུགས་རྣམ་པ་མཚན་དཔེ། དུས་ནམ་འདོད། ཡོན་ཏན་འོད་ཟེར་ལྔ་ལྡན། དེ་ལྟའི་ལོངས་སྐུ་སོགས་ཀྱི་སྣང་བ་དུ་བ་དང་བུམ་སོགས་རྣམ་པ་ཐམས་ཅད་པ་རང་གི་འོད་གསལ་གྱི་སེམས་ཉིད་རྟོག་མེད་ཀྱི་རང་བཞིན་དུ་ལྷུན་གྱིས་གྲུབ་པ་ལས། འདི་སྣང་གི་ངེས་པ་སུས་ཀྱང་རྟོག་ཅིང་བཅོས་པའི་དབང་གིས་འགྱུར་བ་མིན་པ་སྟེ། འདི་ལྟ་བུའི་སྟོང་གཟུགས་ཀྱི་ལོངས་སྐུ་ལས་ཆོས་ཉན་པར་བཏུབ་པོའང་གསུང་ལ། འདི་ལ་བདག་གི་རྗེ་བླ་མ་རས་པ་ཆེན་པོས། སྟོང་གཟུགས་ཀྱི་ལོངས་སྐུ་ལ་སྔགས་ཀྱི་ཚོགས་ལམ་ནས་ཞལ་མཐོང་ཆོས་ཉན་གདམས་ངག་ཐོབ་པ་འདི་ནི་རྒྱུའི་ཐེག་པ་ལས་སྔགས་ཀྱི་ཐེག་པ་ཁྱད་པར་འཕགས་ཆོས་བླ་ན་མེད་པར་འཇོག་བྱེད་དུའང་འགྱུར་ཏེ། རྒྱུའི་ཐེག་པར་ནི་འཕགས་ལམ་མ་ཐོབ་པར་ལོངས་སྐུ་ལ་གདམས་ངག་ནོད་པའི་སྐལ་བ་ཅན་དུ་མི་འགྱུར་ལ། འདིར་ནི་ཡན་ལག་དང་པོ་གཉིས་རྫོགས་པས་ཚོགས་ལམ་ཆེན་པོ་ནས་ལོངས་སྐུ་ལས་གདམས་ངག་ཐོབ་པར་འགྱུར་བ་ཉིད་ཀྱི་རྒྱུ་འབྲས་ཐེག་པ་མཆོག་དམན་དང་ལམ་གྱི་བྱེད་པ་མྱུར་མི་མྱུར་དུ་ཆེས་འགྲུབ་པའི་ཕྱིར་ཞེས་བཀའ་སྩལ་ཏོ། །
གཉིས་པ་གསུང་མི་ཟད་པ་རྒྱན་གྱི་འཁོར་ལོ་སྒྲུབ་པ་རླུང་གི་མཛད་ཕྲིན་ལ་གཉིས། མཛད་ཕྲིན་ཇི་ལྟར་སྒྲུབ་པ་དང༌། སྒྲུབ་པ་གྲུབ་ནས་རྣལ་འབྱོར་དུ་བྱ་བའོ། །དང་པོ་༼མཛད་ཕྲིན་ཇི་ལྟར་སྒྲུབ་པ་༽ལ་གཉིས། གོ་བར་བྱ་བ་དང༌། ཉམས་སུ་ལེན་པའོ། །དང་པོ་༼གོ་བར་བྱ་བ་༽ནི།
རྩ་ལ་བརྟེན་པའི་ལས་ཀྱི་སྣང་བའི་ཕྱི་ནང་གི་སྐྱེ་མཆེད་བཅུ་དང༌། ཡིད་ཆོས་ཁ་བྱེད་དུ་བཏང་ནས། སྐྱེ་མཆེད་བཅུ་གཉིས་ཀྱི་འཁྲུལ་རྒྱུན་ཅུང་ཟད་འགོག་པ་ལ་ནུས་པ་རྙེད་ནས་རླུང་ལ་བརྟེན་པའི་འཁྲུལ་པའི་སྐྱེད་མཆེད་བཅུ་གཉིས་རྒྱུན་གཅོད་པ་ལ་ལས་རུང་མཐུ་ཐོབ་པར་འགྱུར་བ་ཡིན་ཏེ། སྔ་མའི་བྱེད་པ་མ་དག་ན་ཕྱི་མའི་བྱ་བ་དག་པར་མི་འགྱུར་བ་ཉིད་ཀྱི་ཕྱིར་ཏེ། དབང་མདོར་བསྟན་ལས།
གཟུགས་བརྙན་མཐོང་བ་དེ་ཡིས་ནི། །
བར་མ་ཆོད་པར་སྲོག་རྩོལ་བྱ། །
ཞེས་འབྱུང་བ་ནི་ཆུ་འདྲེན་པ་ལ་ཡུར་བ་སྔོན་དུ་བཅོས་པ་ལྟ་བུའོ། །སྲོག་རྩོལ་གྱི་སྒྲ་དོན་ནི། པྲཱ་ཎཱ་ཡ་མ་ཞེས་པ་པྲཱ་ཎ་ནི་སྲོག་དང༌། ཨཱ་ཡ་མ་ཀུན་ཏུ་འགོག་པ་སྟེ། ཨ་ནི་དགག་སྒྲུབ་གཉིས་ཀ་ལ་འཇུག་པ་ཡིན་པས། དོན་ནི་དགག་པའི་དབང་དུ་ན་སྲོག་ནི་རོ་རྐྱང་གཉིས་དང༌། རྩོལ་བས་འགོག་པ་ནི་དབུ་མར་འགོག་པ་ཡིན་ལ། སྒྲུབ་པའི་དབང་དུ་ན། ཨཱ་ཡ་མ་ཀུན་ཏུ་མཆེད་ཅིང་རྒྱས་པ་ལ་བྱ་བས། རོ་རྐྱང་གི་རླུང་རྩོལ་བས་བཀག་ནས་དབུ་མའི་སྲོག་མཆེད་ཅིང་རྒྱས་པར་བྱེད་པའི་དོན་ཅན་ཏོ། །དེའི་ཕྱིར་ཇི་སྐད་དུ། སྲོག་རྩོལ་དག་ཀྱང་ལམ་ནི་གཉིས་པོ་དག་ནི་བསྒྱེལ་ཞིང་དབུ་མར་སྲོག་ནི་ཞུགས་པ་དག་ཏུ་འགྱུར་རོ། །ཞེས་འབྱུང་ལ། དེ་དང་མཐུན་པར་དཔལ་ཕྱག་ན་རྡོ་རྗེས། དེ་ནས་སྲོག་རྩོལ་ཞེས་བྱ་བ་ནི་ལ་ལ་ནཱ་དང༌། ར་ས་ནཱ་གཡོན་པ་དང་གཡས་པའི་ལམ་འགགས་པ་ལས་དབུ་མ་ཨ་ཝ་ཏཱིའི་ལམ་དུ་སྲོག་གི་རླུང་དྲག་ཏུ་འཇུག་སྟེ། དགང་བ་དང༌། བུམ་པ་ཅན་དང༌། དབྱུང་བའི་སྦྱོར་བས་ཨོཾ་ཡིག་གིས་འཇུག་པ་དང༌། ཧྃ་ཡིག་གིས་འགོག་པ་དང༌། ཨཱཿཡིག་གིས་དབྱུང་བ་དང༌། ཟླ་བ་དང་སྒྲ་གཅན་དང་ཉི་མའི་རང་བཞིན་གྱི་རྣལ་འབྱོར་པས་གོམས་པར་བྱའོ། །ཞེས་དང༌། དཔལ་ནཱ་རོ་པས་དེ་ནས་སྲོག་རྩོལ་ཞེས་བྱ་བ་རྐྱང་མ་དང་རོ་མ་གཡོན་པ་དང་གཡས་པའི་ལམ་དགག་པ་དབུ་མ་ཨ་ཝ་དྷཱུ་ཏཱིའི་ནང་དུ་སྲོག་གི་རླུང་རྟག་ཏུ་འཇུག་པ་སྟེ། དབྱུང་བ་དང་དགང་བ་དང་བུམ་པ་ཅན་གྱི་སྦྱོར་བས་བྱའོ། །ཞེས་པས་སྲོག་རྩོལ་གྱི་ཡན་ལག་ཏུ་བརྗོད་པར་བྱའོ། ། འོ་ན་དེ་ལྟའི་རླུང་དེ་ཇི་ལྟ་བུ་ཞེ་ན་གོང་དུའང་རྒྱ་ཆེར་བཤད་མོད་ཀྱང༌། ཁྱབ་བྱེད་ཡེ་ཤེས་ཀྱི་རླུང་དང༌། ཁྱབ་བྱ་རྣམ་ཤེས་ཀྱི་རླུང་གཉིས་ལས། ཁྱབ་བྱེད་དུ་ཇི་ལྟར་འགྱུར་བ་ནི། ཡེ་ཤེས་ཀྱི་རླུང་ནམ་མཁའ་དང་གསེར་ལྟ་བུ་ལ་འབྱུང་བ་གཞན་དང་གཡའ་ལྟ་བུར་ལྟོས་འབྱུང་ངམ་བཏགས་བཞག་ཙམ་གྱི་འབྱུང་བ་སྟེ། ཡེ་རླུང་འདི་དག་ཀྱང་རླུང་རྐྱང་ཙམ་མིན་པར་རླུང་གཙོ་བོར་གྱུར་པའི་འབྱུང་བ་ཐམས་ཅད་པ་སྟེ། དེ་ཉིད་གཞོམ་མེད་ཀྱི་དབྱངས་གསལ་ཐམས་ཅད་པ་ཉིད་ཀྱི་འདི་ཉིད་མཁའ་དང་མཉམ་པའི་སྒྲ་སྐད་ཐམས་ཅད་ལ་དབང་འབྱོར་བའི་བདག་ཉིད་ཅན་ནི་ལོངས་སྤྱོད་རྫོགས་པའི་སྐུའོ། །རྣམ་ཤེས་ཀྱི་རླུང་ལའང་བེམས་པོར་གྱུར་པའི་རླུང་འགྲོ་འོང་གི་མཚན་ཉིད་ཅན་དང༌། རྣམ་ཤེས་ཀྱི་བཞོན་པའི་རླུང་རྣམ་པར་འཛིན་པའི་མཚན་ཉིད་ཅན་གཉིས་ལས་དང་པོ་སྲོག་ཐུར་སོགས་བཅུའི་རྣམ་པར་བཞག་ལ། གཉིས་པ་ནི་རྒྱུའི་ཐེག་པར་མ་གྲགས་པའི་རྣམ་ཤེས་ཉིད་དང་འཇུག་པ་གཅིག་ཉིད་ཀྱིས་ཡུལ་དང་ཡུལ་ཅན་རྣམ་པར་རྟོག་པའམ་རྣམ་པར་སྦྲེལ་བའམ་རྣམ་པར་རྟོག་པར་བཟུང་བ་ཉིད་ཀྱིས་ན་བི་ཛྙྱཱ་ན་ཞེས་རྣམ་པར་རྒྱུ་བའི་ཤེས་པ་དང་འགྲོ་འོང་ཅན་གྱི་རླུང་གྲུབ་པ་དང་བདེ་བ་གཅིག་པར་བརྗོད་པ་ཡིན་ནོ། །
འོ་ན་དེ་ལྟའི་ཡེ་ཤེས་ཀྱི་རླུང་ལ་ངོ་བོ་གཡོ་བ་མེད་པ་ཉིད་ཀྱི་དག་མ་དག་ཐམས་ཅད་ཀྱི་རླུང་གི་ངོ་བོ་ལས་གཞན་མིན་ཀྱང་འཁྲུལ་ཆོས་འཁོར་བའི་གནས་སྐབས་ན། ཡེ་ཤེས་ཀྱི་རླུང་གི་རང་བཞིན་ལས་རྒྱ་མཚོ་ཆེན་པོ་གཡོ་བ་མེད་ཀྱང་འཐོར་རླུང་གི་རྦ་རླབས་བསྐྱོད་པ་ལྟ་བུའི་རྣམ་ཤེས་ཀྱི་རླུང་དེ་རོ་མའི་མར་སྣ་ན་ལྷན་ཅིག་སྐྱེས་པའི་རླུང་དང༌། རྐྱང་མའི་ཡར་སྣ་ན་དགའ་བའི་རླུང་གཉིས་སྟེ་འོག་ཏུ་ཕྱོགས་ཏེ། ལྷན་ཅིག་སྐྱེས་པའི་རླུང་གིས་འཁོར་བའི་གཟུང་ཆོས་ཀྱི་ཆ་ཐམས་ཅད་སྤྲོས། དགའ་བའི་རླུང་གིས་འཁོར་བའི་འཛིན་ཆོས་ཀྱི་ཆ་ཐམས་ཅད་སྤྲོས་ནས་དེ་གཉིས་འབྲེལ་པ་ཅན་གྱི་བརྩེ་གདུང་གི་དབེན་སྤྱོས་པ་ལས། ལྷན་སྐྱེས་ཀྱི་རླུང་གི་ལྟེ་བ་ཡན་ཆད་དུ་གནས་སྐབས་དང་པོ་གསུམ་བསྐྱེད་པ་ལ་སོགས་པའི་སྒོ་ནས་སྲོག་རླུང་སོགས་ཀྱི་བདག་པོ་བྱེད་ཅིང༌། དགའ་རླུང་གིས་ནི་བཞི་པའི་གནས་སྐབས་གཙོ་བོར་བསྐྱེད་དེ། ལྟེ་བ་མན་གྱི་རླུང་ལ་དབང་བྱེད་པའི་ཚུལ་གྱིས་གནས་ལ། དེ་ཡང་རླུང་སྔ་མ་ནི་མེ་དང༌། ཕྱི་མ་ནི་ཆུའི་ངོ་བོ་ཡིན་པས། འཁོར་བའི་གནས་སྐབས་སུ་མེ་གྱེན་དང༌། ཆུ་འཐུར་དུ་འགྲོ་བ་ཆོས་ཉིད་ཡིན་ལ། མྱ་ངན་ལས་འདས་པའི་འགྲོས་ལ་འཁོར་བའི་མེ་ཆུ་ལུགས་འབྱུང་ཉིད་ལུགས་ལྡོག་ཏུ་འགྱུར་བ་ཉིད་ཀྱིས། བར་རླུང་ལྟེ་འོག་ཏུ་མནན་པས་ལྷན་ཅིག་སྐྱེས་པའི་རླུང་མེའི་མཚན་ཉིད་ཅན་དེ་ཐུར་དུ་འཆིང་བའི་སྒོ་ནས་དབུ་མར་སྡུད་ཅིང༌། གསང་རྩ་གྱེན་དུ་འཐེན་པས་དགའ་བའི་རླུང་གི་ཆུའི་མཚན་ཉིད་ཅན་དེ་གྱེན་དུ་འཆིང་བའི་སྒོ་ནས་དབུ་མར་སྡུད་པར་བྱེད་པ་ཡིན་ནོ། །
དེ་ཡང་ཡེ་ཤེས་ཀྱི་རླུང་ཞེས་བྱ་བ་ནི། གཞན་མཆོག་པྲ་ཕབ་ཀྱི་རྣམ་ཀུན་མཆོག་ལྡན་གྱི་སྟོང་པའི་གཟུགས་སོགས་སྐྱེ་མཆེད་དྲུག་གི་བདག་ཉིད་ཅན་ཡིན་ལ། འདི་ཉིད་སྒྱུ་ལུས་ལོངས་སྐུའི་རྒྱུ་འམ་འབྲས་བུའི་ངོ་བོ་ཅན་དུ་སྔགས་ཀྱི་ཐེག་པར་བཤད་པ་ཡིན་ཏེ། འདི་ལོངས་སྤྱོད་རྫོགས་སྐུའི་རྒྱུ་འབྲས་ངོ་བོ་ཉིད་གསུམ་གྱི་བདག་ཉིད་དུ་འགྲོ་ཚུལ་ཡང༌། འདི་ལྟའི་རླུང་ནི་སྐྱེ་འཕགས་ཀྱི་ཐ་སྙད་ཚད་མས་དངོས་པོར་ཡོད་མེད་སོགས་གང་དུའང་མ་གྲུབ་པའི་ཆོས་ཀྱི་དབྱིངས་ཀྱི་རང་བཞིན་ཅན་གྱི་རླུང་ཁོ་ནར་བཤད་པའི་ཕྱིར། གནད་འདི་ལྟ་བུ་ཁོང་དུ་མ་ཆུབ་པར་ཤར་ཙོང་ཁ་པ་ཆེན་པོས་སྒྱུ་ལུས་ཀྱི་སྒྲུབ་གཞི་ཤིན་ཏུ་ཕྲ་བའི་རླུང་འོད་ཟེར་ལྔ་པ་བྱ་བ་རགས་པའི་སྣ་ནས་རྒྱུ་བའི་རླུང་མ་ཡིན་པར། ཁམས་གསུམ་གྱི་སྐྱེ་འཆི་ཐམས་ཅད་ཀྱི་དུས་སུའང་མི་འདོར་བའི་རྒྱུ་བ་བར་མ་ཆད་པ་སེམས་དང་འགྲོ་ལྡོག་ལྷན་ཅིག་པ་ཞིག་ཡོད་པ་དེའི་བྱེད་པ་ཡིན་ཟེར་བ་ནི་ཆེས་ནོར་བ་བླ་ན་མེད་པ་ཡིན་ཏེ། ཙོང་ཁ་པའི་སྒྱུ་ལུས་ཀྱི་སྒྲུབ་གཞིའི་རླུང་དེ་རྣམ་ཤེས་ཀྱི་རླུང་ལ་བེམས་རླུང་དང་རྣམ་པའི་རླུང་གཉིས་ཡོད་པའི་ཕྱི་མ་གཉིས་ལ་ངོས་བཟུང་བར་སྣང་སྟེ། དེ་ནི་མ་དག་དྲི་མའི་ཚོགས་དྲུག་གི་འཇུག་པ་དང་ལྷན་ཅིག་འགྲོ་ལྡོག་ཅན་ཁོ་ནར་བཤད་པའི་ཕྱིར་དང༌། རླུང་འོད་ཟེར་ཁ་དོག་ལྔ་པ་དེ་ཡང་ཁྱེད་ཅག་ཚུར་མཐོང་ངམ་འཕགས་པ་དག་གི་ཐ་སྙད་ཚད་གྲུབ་ཀྱི་མཚན་མར་བལྟ་བ་ཉིད་ལ་བྱེད་པར་སྣང་བའི་ཕྱིར། མཚན་མར་གྲུབ་པའི་རླུང་ནི་ཡེ་རླུང་དང་སྒྱུ་ལུས་ཀྱི་སྐུར་འགར་ཡང་འབྱུང་བ་མེད་དེ། མཚན་མ་སྒྲིབ་བཅས་ཀྱིས་མཚན་མེད་སྒྲིབ་བྲལ་གྱི་སྐུར་ག་ལ་འགྲུབ་པའི་ཕྱིར། འདི་ལྟ་བུའི་ཡེ་ཤེས་ཀྱི་རླུང་ལ་དགོངས་ནས། རྡོ་རྗེ་ཕྲེང་བར།
རླུང་ཞེས་བྱ་བ་བྱང་ཆུབ་སེམས། །
དབང་པོ་ཀུན་གྱི་རྩ་བ་སྟེ། །
འདི་ལྟར་མི་མངོན་ཕྲ་བ་ལ། །
རྟག་ཏུ་གསལ་བར་བརྗོད་པ་ཡིན། །
ཞེས་པས། ཆོས་ཀྱི་དབྱིངས་བྱང་ཆུབ་ཀྱི་རླུང་དེ་ནི་ལོངས་སྤྱོད་རྫོགས་སྐུའི་ལུས་སོགས་ཀྱི་དབང་པོ་ཐམས་ཅད་ཀྱི་རྩ་བ་ཐ་སྙད་ཚད་མ་སོགས་ལ་མཚན་སྤྲོས་ཀྱི་ཡུལ་དུ་མི་མངོན་ཀྱང༌། མཚན་སྤྲོས་ཀྱིས་དབེན་པའི་སྤྲོས་བྲལ་ཆོས་ཀྱི་དབྱིངས་དོན་དམ་པར་རབ་ཏུ་གསལ་བར་བཤད་ལ། དཔལ་རི་བོ་དགེ་ལྡན་པ་དག་གིས་འདོད་པའི་སྒྱུ་ལུས་ཀྱི་སྒྲུབ་གཞིའི་རླུང་དེ་ནི། རྡོར་ཕྲེང་ལས། རྣམ་རྟོག་རླུང་ནི་རྣམ་པར་གཅོད། །ཅེས་པའི་རླུང་དང༌། ཇི་སྐད་དུ།
སྙིང་པོར་གྱུར་པ་རང་སྲོག་ལས། །
ཁམས་གསུམ་ན་ནི་གཞན་མེད་དེ། །
སྒྱུ་མ་རླུང་གི་ཁམས་གསུམ་པ། །
རྨི་ལམ་རྨི་བ་བཞིན་དུ་སྣང༌། །
ཞེས་འབྱུང་བའི་སྙིང་པོའི་རང་སྲོག་ཉིད་ལ་ངོས་བཟུང་བས་འཁོར་བའི་ཉེར་རྒྱུ་ལོངས་སྐུའི་ཉེར་རྒྱུར་བཟུང་བ་ལས་ཉེས་པ་ཆེ་བ་ཅི་ཞིག་ཡོད། དེས་ན་ཡེ་ཤེས་ཀྱི་རླུང་དེ་ལ། འཇིག་རྟེན་གསུམ་གྱི་མགོན་པོ་འབྲི་གུང་པས། འོད་གསལ་བའི་རླུང་ནི། རླུང་ཡིན་རིའི་མནའ་འཁྱོལ་བ་ཞིག་དགོས་གསུང་སྟེ། འཁོར་བའི་ཉེར་རྒྱུའི་ཚོགས་དྲུག་གི་ཤེས་པ་འཇུག་པ་གཅིག་པའི་རྟོག་རླུང་མིན་པ་ཁ་ཅིག་དགོས་པར་གསུངས་ལ། དེ་ཉིད་ཀྱི་ཕྱིར། སྐྱུ་ར་རིན་པོ་ཆེས་ཟབ་ཆོས་སུ། འཕགས་ཡུལ་ན་རྩ་དགོངས་པ་བི་པ་བཞུགས། རླུང་དགོངས་པ་ཀླུ་སྒྲུབ། ཐིག་ལེ་དགོངས་པ་ཨིནྡྲ་བྷཱུ་ཏི་བཞུགས། བོད་ན་ཐིག་ལེ་དགོངས་པ་དཔལ་ཕག་མོ་གྲུ་པ། རླུང་གོ་བ་ང་རང་གཅིག་པུ་ཡིན་གསུངས་པ་མ་འོངས་ལུང་བསྟན་གྱི་ཚུལ་དུ་གདམས་པ་ཡིན་ལ། རྗེ་མར་པས་ཇོ་མོ་དང་མཐུ་ཆེན་ལ་གནང་བའི་གདམས་ངག་རླུང་སེམས་དབྱེར་མེད་ཞེས་པའི་རླུང་ཡང་འོད་གསལ་གྱི་རླུང་ཉིད་ལ་ངོས་འཛིན་དགོས་ཞེས་ཁོ་བོའི་རླུང་སེམས་དབྱེར་མེད་ཀྱི་ཁྲིད་ཡིག་ཏུ་ལེགས་པར་བཤད་ཡོད་དོ། །
གཉིས་པ་ཉམས་སུ་ལེན་པར་བྱ་བ་ལ་གསུམ། མཚམས་སྦྱོར་ནཱ་དའི་རླུང་གི་དྷཱུ་ཏཱིའི་རྩ་ལམ་སྦྱང༌། འཇམ་རླུང་རྡོ་རྗེའི་བཟླས་རླུང་གིས་དྷཱུ་ཏཱིར་བཅུག་སྟེ་བཅིང་བ། བཅིངས་པའི་སྲོག་དྲག་པོ་བཙན་ཐབས་སུ་འགོག་པའོ། །དང་པོ་༼མཚམས་སྦྱོར་ནཱ་དའི་རླུང་གི་དྷཱུ་ཏཱིའི་རྩ་ལམ་སྦྱང༌༽ནི།
བདེ་བའི་སྟན་ལ་སྐྱིལ་ཀྲུང་རང་ག་བའི་ངང་ནས་ལག་པ་མཉམ་གཞག་གམ་པུས་བཀབ་གང་བདེ་བྱ་ལ། བར་རླུང་ལྟེ་འོག་ཏུ་ཕུལ་ཞིང་ལྕེ་རྩེ་རྐན་ལ་ཅུང་ཟད་སྦྱར་བས་གསང་རླུང་འཐེན་ཏེ། སེམས་ཀྱི་བཞག་ཐབས་སྔར་ལྟར་འཇོག་སྟེ། འདི་ནི་ལྷན་ཅིགསྐྱེས་དགའ་དང་དགའ་བའི་རླུང་གཉིས་ཀྱི་གཡོ་བ་ནཱ་ད་སྟེ་ཞི་བར་བྱེད་པ་ཉིད་ཀྱི་དྷཱུ་ཏི་སྟེང་འོག་ཞལ་འབྱེད་པར་བྱེད་པ་ཡིན་ནོ། །འདི་ལ་དགོངས་ནས། དཔལ་ཤ་བ་རི་དབང་ཕྱུག་གིས་རྗེ་བཙུན་དམ་པ་རྒྱ་གར་བ་ལ་གསུངས་པའི་བརྡ་གླུ་ལས། དྲང་སྲོང་ཆུ་ཡི་ཟླ་བ་བལྟ་ཞིང་ཉི་ཟླའི་ཕྲེང་བ་བགྲང་ལ་ལྷག་པར་གཙང་སྦྲ་ཆེ། ཞེས་འབྱུང་བས། རྩ་དབུ་མའི་རི་ལ་ལས་སྣང་གི་འདུ་འཛི་སྤངས་པའི་དྲང་སྲོང་སྟེ། རྣལ་འབྱོར་པས་སྲོག་རྩོལ་གྱི་སྒོར་འོད་གསལ་གྱི་ཆུ་དཀྱིལ་དུ་སྲོག་གཟུགས་ཀྱི་ཟླ་བའི་གཟུགས་བརྙན་མཐོང་ནས་ཉིན་མཚན་དུ་དེ་ལ་བལྟ་ཞིང་ས་སོགས་ཀྱི་དཀྱིལ་འཁོར་ལྔའི་བདག་ཉིད་ཀྱི་རོ་མ་འབབ་མར། རྒྱུ་བའི་རླུང་ཉི་མ་དང༌། མཁའ་སོགས་དཀྱིལ་འཁོར་ལྔའི་བདག་ཉིད་ཀྱི་རྐྱང་མ་དང༌། བཤང་བ་འབབ། མར་རྒྱུ་བའི་རླུང་ཟླ་བའི་ཆོས་ཅན་ཨ་ཝ་དྷཱུ་ཏཱིའི་མར་སྣ་དུང་ཅན་མ་ཁ་བྱེ་བའི་ནང་ནས་ལྟེ་བའི་བར་བཅུག །སླར་དྷཱུ་ཏིའི་མར་སྣར་རྒྱུ་བའི་ཉི་ཟླའི་འཇུག་ནས་ལྡང་གསུམ་ཉིན་ཞག་གཅིག་ལ་ཉི་ཁྲི་ཆིག་སྟོང་དྲུག་བརྒྱའི་ཕྲེང་བ་ལ་བརྩོན་པས་ལས་རླུང་གི་འབག་བཙོག་གི་བར་དུ་ཆོད་པ་སྤངས་པས། གཙང་སྦྲ་ལྷག་པར་ཆེ་བར་བྱས་ཏེ། སླར་ལྟེ་བ་ནས་སྙིང་ག་ནས་མགྲིན་པའི་བར་དང་མགྲིན་པ་ནས་དཔྲལ་བའི་བར་དུ་འཇུག་གནས་ལྡང་གསུམ་གྱི་ཕྲེང་བ་བགྲངས་པས་སྲོག་ཨ་ཝ་དྷཱུ་ཏིའི་ནང་དུ་རྒྱུ་བ་ཉིད་ཀྱི་རྩ་ལམ་བྱང་བར་བྱེད་པ་ཡིན་ནོ། །
གཉིས་པ་འཇམ་རླུང་རྡོ་རྗེའི་བཟླས་རླུང་གིས་དྷཱུ་ཏཱིར་བཅུག་སྟེ་བཅིང་བ་ལ་གཉིས། བསྐྱེད་རིམ་གྱི་རྡོར་བཟླས་དང༌། རྫོགས་རིམ་གྱི་རྡོར་བཟླས་གཉིས་སོ། །དང་པོ་༼བསྐྱེད་རིམ་གྱི་རྡོར་བཟླས་༽ནི།
འདུས་པ་རྒྱུད་ཕྱི་མར།
བརྗོད་དང་དམིགས་པར་བྱས་པ་དང༌། །
བརྡ་གྱུར་དང་ནི་དོན་དམ་མོ། །
ཞེས་གསུངས་པའི་བརྗོད་པའི་བཟླས་པ་དང་དམིགས་པའི་བཟླས་པ་ནི་དྲང་སྲོང་བསྐྱེད་རིམ་གྱི་བཟླས་པ་སྟེ་འདིར་ཞར་ལ་རྣམ་གྲངས་སུ་བཀོད་དེ། དེ་ཡང་བསྐྱེད་རིམ་ཕྱོགས་ཀྱི་རྡོར་བཟླས་ཡིན་ཏེ། ཉིན་མཚན་བར་མ་ཆོད་པར་བཟླས་པའི་དབང་དུ་བྱས་ནས་ཞག་ལྔ་བརྒྱས་དབུགས་ཀྱི་བཟླས་པ་བྱེ་བ་གཅིག་དང་འབུམ་ཕྲག་བརྒྱད་འགྲོ་སྟེ། དེས་ལུས་རྩ་གཡས་དག །ཡང་དེ་ཙམ་གྱིས་ངག་རྩ་གཡོན་དག །ཡང་དེ་ཙམ་གྱིས་ཡིད་དབུ་མ་དག་སྟེ་བཟླས་པ་བྱེ་བ་གསུམ། ས་ཡ་གཉིས། བཞི་འབུམ་གྱིས་རྩ་གསུམ་དག་ནས་སྲོག་གི་བུམ་པ་ཅན་གྱི་གནས་ཐོབ་པར་འགྱུར་ཞིང་མངོན་པར་ཤེས་པ་ལྔ་སྐྱེ་སྟེ། འགྲེལ་ཆེན་ལས། དེ་ལྟར་ནངས་སུ་ཉིན་ཞག་ལྔ་ཡིས་སྟོང་ཕྲག་བརྒྱད་ལྷག་པའི་འབུམ་ཕྲག་གི་བཟླས་པ་རྣལ་འབྱོར་པ་ཡིས་བྱའོ། །ཉིན་ཞག་ལྔ་བརྒྱ་རྣམས་ཀྱིས་དབུགས་འབུམ་ཕྲག་བརྒྱད་ལྷག་པའི་བྱེ་བ་བཟླས་པའོ། །དེ་ནས་ལུས་དག་པ་སྟེ། དེ་བཞིན་དུ་ངག་དག་པ་དང༌། དེ་བཞིན་དུ་སེམས་རྣམ་པར་དག་པའོ། །དེ་ལྟར་ཉིན་ཞག་སྟོང་ལྔ་བརྒྱ་རྣམས་ཀྱིས་དབུགས་གཡོ་བ་མེད་པར་འགྱུར་ཏེ། སྲོག་གི་བུམ་པ་ཅན་གྱི་གནས་སྐབས་ཐོབ་པར་འགྱུར་རོ། །དེ་ནས་རྣལ་འབྱོར་པ་རྣམས་ལ་མངོན་པར་ཤེས་པ་ལྔ་སྐྱེ་བར་འགྱུར་ཏེ། ཞེས་འབྱུང་ལ། དེའང་ངག་གི་ཕྲེང་སྔགས་ཚར་གཅིག་སོང་བའི་དབུགས་གྲངས་ཇི་སྙེད་གྲངས་བསྙེན་དུ་འགྲོ་བ་ཡིན་ནོ། །
གཉིས་པ་རྫོགས་རིམ་གྱི་བཟླས་པ་ལ་གཉིས། བརྡར་གྱུར་དང༌། དོན་དམ་གྱི་བཟླས་པའི་གོ་དོན་བཤད་པ། དེ་ཉིད་ཉམས་སུ་ལེན་པའོ། །དང་པོ་༼བརྡར་གྱུར་༽ནི།
རླུང་ཙམ་པོ་བ་སྔགས་ཀྱི་སྒྲར་གྲགས་པ་ཙམ་དུ་བཟླས་པ་མ་ཡིན་པར། རླུང་ཉིད་སྔགས་ཀྱི་ངོ་བོར་ལོངས་སྤྱོད་པས་བཟླས་པ་སྟེ། ཇི་སྐད་དུ།
འདོད་པ་ཀུན་ལ་ལོངས་སྤྱོད་པས། །
སྔགས་ལུགས་མི་ཕྱེད་པ་རུ་བཟླས། །
ཞེས་འབྱུང་བས། རླུང་ནི་རྣམ་ཀུན་མཆོག་ལྡན་གྱི་སྟོང་གཟུགས་དང༌། སྔགས་ནི་མཆོག་མི་འགྱུར་གྱི་བདེ་བ་ཉིད། དེ་ཉིད་རླུང་གི་རང་བཞིན་དུ་གནས་པ་ཡིན་ལ། དེ་ཉིད་ནི་བསམ་གཏན་གྱི་ཡན་ལག་དང་པོ་གསུམ་གྱི་དོན་དམ་པར་མི་ཕྱེད་པ་ཉིད་ཀྱི་དོན་དམ་པའི་བཟླས་པ་དངོས་ཡིན་ལ། དེ་མངོན་དུ་བྱེད་པ་ལ་བརྡར་གྱུར་པའི་བརྡ་གྱུར་གྱི་བཟླས་པའི་སྒོ་ནས་ཉམས་སུ་ལེན་ཏེ། འདི་ལྟའི་བརྡ་དང་བརྡ་ཅན་གཉིས་ཀྱང་སོ་སོ་མ་ཡིན་པ་ཉིད་ཀྱི་གཅིག་གི་བཟླས་པ་གྲུབ་པ་ན་ཅིག་ཤོས་ཀྱི་བཟླས་པ་འགྲུབ་པའང་ཕན་ཚུན་གྲོགས་དང་གྲོགས་ཅན་དུ་འགྱུར་བ་ཡིན་ནོ། །ཇི་ལྟར་བརྡར་འགྱུར་ན་མཚོན་བྱེད་ཀྱི་བརྡ་ནི། ཨོཾ་ཨཱཿཧྃ་ཧོཿརྣམས་ཀྱི་བརྡར་གྱུར་པ་ཡིན་ལ། མཚོན་དོན་གྱི་ཡི་གེ་བཞི་ནི། གཞི་ལ་འཁོར་ལོ་བཞིའི་ལྟེ་བར་གནས་པའི་ལུས་ངག་ཡིད་ཡེ་ཤེས་ཀྱི་ཐིག་ལེ་བཞི་དང༌། དེ་བསྐྱེད་པ་སད་པའི་གནས་སྐབས་བཞི་དང༌། ལམ་དུ་དབང་བཞི། དགའ་བཞི་སྣང་བཞི། འབྲས་བུ་ལ་སྐུ་བཞི་རྡོ་རྗེ་བཞི་སོགས་ཡིན་ལ། རྒྱུད་སྡེ་ཐུན་མོང་བ་རྣམས་སུ་དབང་བཞི་པ་གསུམ་པའི་ནང་དུ་སྦས་ནས་བརྡ་གྱུར་གྱི་ཡི་གེ་གསུམ་དུ་བསྟན་ཅིང༌། དུས་ཀྱི་འཁོར་ལོའི་དབང་བཞི་སོགས་བཞི་ཆོས་ཀྱི་རྒྱུ་ལམ་འབྲས་ཆོས་སུ་སྦྱོར་བས་ཡི་གེ་ཡང་བཞིར་བསྟན་ལ། གསུམ་ཆོས་ཀྱི་དབང་དུ་ན་འགྲོ་འོང་གི་མཚན་ཉིད་ཅན་གྱི་བེམས་པོའི་རླུང་ཐམས་ཅད་སྟོང་ཕྲག་ཉེར་བཞི་པ་ཕྲག་གསུམ་དུ་འགྱུར་ཏེ། གཙོ་བོར་རྐྱང་མ་བདག་པོར་གྱུར་པའི་རྩ་སྟོང་ཕྲག་ཉེར་བཞི་ཁུ་བ་དང་ལྷན་ཅིག་འབབ་པའི་རླུང༌། བད་ཀན་དང་འདོད་ཆགས་སྐྱེད་བྱེད་སྣང་བ་སྐུ་རྡོ་རྗེའི་ཆོས་ཅན་ཉིད་དང༌། གཙོ་བོར་རོ་མ་བདག་པོར་གྱུར་པའི་རྩ་སྟོང་ཕྲག་ཉེར་བཞིར་འབབ་པའི་རླུང་ཁྲག་གི་ཁམས་དང་ལྷན་ཅིག་མཁྲིས་པ་དང་ཞེ་སྡང་སྐྱེད་བྱེད་མཆེད་པ་གསུང་རྡོ་རྗེའི་ཆོས་ཅན་ཉིད་དང༌། གཙོ་བོར་དབུ་མ་བདག་པོར་གྱུར་པའི་རྩ་སྟོང་ཕྲག་ཉི་ཤུ་རྩ་བཞིར་སྲོག་གི་དངས་མ་དང་ལྷན་ཅིག་འབབ་པའི་རླུང་སྟོང་ཕྲག་ཉི་ཤུ་རྩ་བཞིས་རླུང་ནད་དང་གཏི་མུག་སྐྱེད་བྱེད་ཉེར་ཐོབ་ཐུགས་རྡོ་རྗེའི་ཆོས་ཅན་ཏེ། དེ་ལྟར་སྟོང་ཕྲག་ཉེར་བཞི་པ་གསུམ་གྱི་སྟོང་ཕྲག་བདུན་ཅུ་རྩ་གཉིས་ཀྱི་རྩ་དང་གྲངས་མཚུངས་པའི་རླུང་དུ་འགྱུར་ལ། དེ་ལྟར་གཞི་ལ་རྩ་རླུང་ཐིག་ལེ་གསུམ་པོ་སྐུ་གསུང་ཐུགས་ཀྱི་དབྱེ་བས་གསུམ་ཆོས་སུ་གནས་པ་ལ་འཁོར་བའི་རྒྱུ་དང་རང་བཞིན་བརྒྱད་ཅུའི་རྟོག་པ་རྣམས་འབྱུང་ཞིང༌། བརྒྱད་ཅུ་པོ་འདི་ཡང་ཟླ་ཉིའི་དབྱེ་བས་བརྒྱ་དྲུག་ཅུར་འགྱུར་བ་དེ་དག་བསྡུ་ན་དུག་གསུམ་དུ་འདུས་ལ། དེ་ལས་འབྲས་བུ་འཁོར་བའི་ཆོས་ཀྱང་རྐྱང་མའི་རླུང་ཐིག་ལས་འདོད་ཁམས། རོ་མ་ལས་གཟུགས་ཁམས། དབུ་མ་ལས་གཟུགས་མེད་ཁམས་འབྱུང་ལ། འདི་རིམ་གྱིས་སྦྱངས་པས་ལམ་གྱི་ཆོས་རྣམས་ཀྱང་ཐོབ་ལ། ཁྱད་པར་སྣང་གསུམ་གྱི་སྒྲིབ་པ་དབྲལ་དཀའ་བ་སྤངས་པ་ལ་སློབ་པའི་ཟུང་འཇུག་དང༌། མཚན་རྩོལ་དྲི་མ་སྦྱངས་པ་ལས་མི་སློབ་པ་ཆུང་ངུ་དང༌། སྒྲིབ་པ་མ་ལུས་པར་སྦྱངས་པ་ལས་མི་སློབ་པ་ཆེན་པོའི་ཟུང་འཇུག་སྐུ་གསུང་ཐུགས་གསུམ་པོ་མངོན་དུ་བྱེད་དོ། །
དེ་ལྟར་བཞི་ཆོས་སུ་གསལ་བར་གསུངས་པའི་ངེས་པས། གཞི་ལ་སྲིད་པ་གསུམ་ལས་དམྱལ་བ་ལོགས་སུ་ཕྱེ་བས་སྲིད་པ་བཞི་དང༌། ལམ་ལ་དབྱིབས་སྔགས་ཆོས་ཉིད་དེ་ཉིད་ཀྱི་རྣལ་འབྱོར་བཞི་སོགས་འཇུག་ལ། འབྲས་བུ་ལ་ཡང་དབང་བཞི་སོགས་དང་སྦྱོར། དེ་ཡང་བེམས་རླུང་ལ་འཇུག་ནས་འབྱུང་གསུམ་མ་བཅོས་པར་འཇོག་པ་ལ་རང་བཞིན་གྱི་སྐུ་གསུང་ཐུགས་རྡོ་རྗེའི་བཟླས་པར་བཤད་ལ། དེ་ཡང་བསྡུ་ན། ཞི་དྲག་ཤིན་ཏུ་ཞི་བའི་བཟླས་པ་གསུམ་སྟེ། འཇུག་པ་ཨོཾ་དང་རྐྱང་མ། དབྱུང་བ་ཨཱཿསྟེ་རོ་མ། གནས་པ་ཧྃ་སྟེ་དབུ་མའི་བདག་ཉིད་ཅན་དུ་བཟླ་བ་སེམས། རླུང་སྟེ་བསྐྱེད་རིམ་གྱི་རྡོར་བཟླས་ཀྱི་སྒྲུབ་གཞིར་གཙོ་བོར་བསྔགས་ལ། ཞར་ལ་བསྐྱེད་རིམ་གྱི་རྡོར་བཟླས་ཀྱི་སྒྲུབ་གཞི་རྣམ་པའི་རླུང་ལས་སྒྲུབ་པའང་ཡོད་དེ། དེ་ལྟར་སྒྲུབ་པའི་སྒྲུབ་པས་སྒྲུབ་གཞི་ཉིད་སྦྱོང་བར་བྱེད་དོ། །དེ་ལྟར་རྒྱུད་སྡེ་གང་དག་ནས་རོ་རྐྱང་དབུ་གསུམ་གྱི་རྒྱུ་བའི་ཆ་ལ། ཡི་གེའི་ཁོག་དང༌། གདངས་ཀྱི་སྒྲ་ལ་རྣ་བས་ཐོས་བྱའི་དབྱངས་གསལ་གྱི་སྒྲའི་འབྲུ་གསུམ་གྱི་བཟླས་པ་ཐམས་ཅད་ནི། བསྐྱེད་རིམ་གྱི་བཟླས་པ་ཙམ་དུ་ཟད་ལ། འདིར་རྫོགས་རིམ་གྱི་བཟླས་པ་ནི་གོང་དུ་སོར་བསམ་གྱི་བྱེད་པ་རྩ་དག་པའི་སྟོང་གཟུགས་སོགས་ཀྱི་སྐྱེ་མཆེད་སྒྲུབ་པ་ཉིད་ཀྱིས་བྱེད་པ་གོམས་པའི་མཐུ་ལས་སྲོག་རྩོལ་དུ་རླུང་དག་པའི་སྟོང་པའི་སྒྲ་གཟུགས་ཀྱི་སྐྱེ་མཆེད་གྲུབ་པ་ཉིད་གཟུང་བའི་དབང་དུ་བྱས་ནས་ཞི་བ་དང༌། དྲག་པོ་དང༌། ཤིན་ཏུ་ཞི་བ་སྟེ་གསུམ། དེ་རེ་རེ་ལ་ཨོཾ་ཨཱཿཧྃ་ཧོཿབཞི་བཞི་སྟེ་བདེན་དོན་རྣམ་པ་བཅུ་གཉིས་ཀྱི་རང་བཞིན་ཅན་གྱི་བཟླས་པ་དང༌། ཨོཾ་ཡིག་ལ་སོགས་པའི་ཡི་གེ་བཞི་པོ་དེ་དག་རེ་རེ་ལ་ཡང་བཞི་བཞིའི་རང་བཞིན་ཡིན་པས་ན་དེ་ཉིད་རྣམ་པ་བཅུ་དྲུག་རིག་པའི་བཟླས་པར་འགྱུར་བ་ཡིན་ལ། བདེན་དོན་རྣམ་པ་བཅུ་གཉིས་ཀྱི་བཟླས་པ་ནི་བཤད་མ་ཐག་པའི་ཞི་དྲག་ཤིན་ཏུ་ཞི་བ་གསུམ་ལ་སྦྱོར་བ་བཞི་ལྡན་ཏེ། ཀྱེའི་རྡོ་རྗེར།
འབྱུང་བ་ཉིད་ཀྱིས་ལྟུང་བར་བྱེད། །
རྔུབ་པ་ཡིས་ནི་དབང་དུ་བྱེད། །
དགང་བ་ཡིས་ནི་དགུག་པར་བྱེད། །
ཞི་བ་ཡིས་ནི་རེངས་པར་བྱེད། །
ཅེས་དང༌། མི་གཡོ་བླ་མེད་ལས་ཀྱང༌།
འཇུག་པ་ཀུམྦྷ་ཀར་ཞེས་བྱ། །
ར་ཀས་ནི་བཟུང་བར་བྱ། །
རེ་ཙ་ཀ་ནི་དབྱུང་བར་ཤེས། །
མི་གཡོ་བ་ནི་རེངས་པར་འདོད། །
ཅེས་འབྱུང་ལ། ནཱ་རོ་ནི་གུའི་ཆོས་དྲུག་དག་གི་རླུང་ནད་ལའང༌། ཇི་སྐད་དུ།
རྔུབ་དང་དགང་དང་གཞིལ་བ་དང༌། །
མདའ་ལྟར་འཕང་དང་རྣམ་པ་བཞི། །
ཞེས་གསུངས་པ་ཉིད་གནད་གཅིག་པ་ཉིད་ཀྱི་ཕྱིར། ར་ཞེས་པ་གང་བ་ཅན་ཏེ་ནང་དུ་འཇུག་པ་ཨོཾ་ཡིག་གི་མཚོན་དོན་དང༌། ཀུམྦྷ་ཀ་ཅེས་པས་བུམ་པ་ཅན་ཏེ་ནང་དུ་གནས་པ་ཧྃ་ཡིག་གི་མཚོན་དོན་ཅན། ཤཱནྟ་ཀ་ཞེས་པ་ཞི་བ་ཅན་འབྱུང་འཇུག་གནས་པ་ཐམས་ཅད་ཀྱི་ངོ་བོ་ཧོཿཡིག་གི་མཚོན་དོན་དང༌། རེ་ཙ་ཀ་ཅེས་དབྱུང་བ་ཅན་ཏེ་ཕྱིར་དབྱུང་བ་ཨཱཿཡིག་གི་མཚོན་དོན་ཏོ། །དེ་ཇི་ལྟར་མཚོན་པའི་དོན་འཆིང་ཚུལ་ནི་སྲོག་གི་རླུང་དབུ་མར་འཆིང་བ་ལ་ཞི་བའི་བཞི་སྦྱོར་གྱིས་རྐྱང་མ་ཟླ་བའི་རླུང་དང༌། དྲག་པོ་བཞི་སྦྱོར་གྱིས་རོ་མ་ཉི་མའི་རླུང་དང༌། ཤིན་ཏུ་ཞི་བ་བཞི་སྦྱོར་གྱིས་དབུ་མ་སྒྲ་གཅན་གྱི་རླུང་འཆིང་ལ། དེ་དག་རེ་རེའི་ཡང་རང་སའི་དབྱུང་བ་ཅན་གྱིས་ཉི་མའི་རླུང་དམར་ཆའི་ཁམས་འཆིང་སྟེ་བསམ་གཏན་གྱི་ཤེས་རབ་དང་དོན་གཅིག །གང་བ་ཅན་གྱིས་ཟླ་བའི་རླུང་དཀར་ཆའི་ཁམས་འཆིང་སྟེ། བསམ་གཏན་གྱི་རྟོག་པ་དང་དོན་གཅིག །བུམ་པ་ཅན་གྱིས་སྒྲ་གཅན་རླུང་གིས་རླུང་འཆིང་སྟེ། བསམ་གཏན་གྱི་དཔྱོད་པ་དང་དོན་གཅིག །ཞི་བ་ཅན་གྱིས་དུས་མེའི་རླུང་ཤིན་ཏུ་འཆིང་སྟེ། བསམ་གཏན་གྱི་དཔྱོད་པའི་མཐར་མཚན་མྱོང་གི་དབེན་པ་ཐོབ་པའི་དགའ་བདེ་ལ་གནས་པ་དང་དོན་གཅིག་པ་ལ་ལྷག་པར་དེ་དག་གི་བྱ་བ་བྱེད་པ་ལ་སྔ་མ་ལས་ཕྱི་མ་མཆོག་ཏུ་གྱུར་པ་ཉིད་དེ། འདི་ལྟའི་རྡོར་བཟླས་གནད་དུ་སོང་བ་ནི་རྫོགས་རིམ་གྱི་བདེན་དོན་བཅུ་གཉིས་ཀྱི་བཟླས་པར་འགྱུར་ལ། དེ་ཉིད་རྣམ་པ་བཅུ་དྲུག་གི་རིག་པའི་རྫོགས་རིམ་གྱི་བཟླས་པར་འགྱུར་ཚུལ་ལ། ཨོཾ་ཡིག་ཡི་གེའི་རང་བཞིན་ཅན་ཏེ། ཨ། ཨུ་དང༌། མ་དང༌། ནཱ་དའོ། །ཞེས་པ་ལ་མཚམས་སྦྱོར་ན། ཨུའི་ཡི་གེ་ལ་ཨོའོ་ཞེས་པས། ཨ་ཨོ་ཨུ་དབྱི། མ་རྗེས་སུ་ང་རོ་ནཱ་ད་དེ་ཉིད་ཀྱི་རྗེས་འགྲོ་སྟེ་ཨོཾ་གྲུབ་ལ། ཨ་ཡིག་ཀྱང་བཞི་སྟེ། ཨཱ་དང་མ་དང༌། རྣམ་བཅད་དང༌། ནཱ་ད་ལས་མཚུངས་འདྲ། ཕ་རོལ་དབྱི། ནཱ་ད་རྗེས་འགྲོ་བྱས་པས་ཨཱཿགྲུབ་ལ། ཧོཿཧྃ་ཡིག་ཀྱང་བཞི་སྟེ། ཧ་དང༌། ཨུ་དང༌། རྗེས་སུ་ང་རོ་དང༌། ནཱ་དའོ། །གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲངས་ནས་རྗེས་སུ་ང་རོ་བྱིན་ཏེ། ནཱ་ད་རྗེས་སུ་འགྲོ་བས་ཧྃ་གྲུབ་བོ། །ཧོཿཡིག་ཀྱང་བཞི་སྟེ། ཧ་དང༌། ཨ་དང༌། ཨུ་དང༌། རང་བཞིན་གྱི་ནཱ་ད་སྟེ། ཨ་དང༌། ཨུ་ཕྲད་པ་ལས། ཨུའི་ཡི་གེ་ལ་ཨོ་འོས། ཨ་ཨོ། ཨུ་དབྱི། གསལ་བྱེད་དྲངས། ནཱ་ད་རྗེས་འགྲོས་ཧོཿཡིག་གྲུབ་ལ། དེའང་རྒྱུད་སྡེ་ཐུན་མོང་བའི་ཕྱོགས་སུ་ཧྃ་ཡིག་རིང་པོར་བྱས་པ་ནི་དབང་གསུམ་པའི་ནང་དུ་བཞི་པ་སྦས་པ་སྟེ་མཚོན་པར་བྱེད་པ་ཡིན་ལ། དུས་ཀྱི་འཁོར་ལོར་ནི། རྒྱུད་འདིར་ཧྃ་ཡིག་ཐུང་ངུར་བྱས་ཏེ་ནཱ་ད་ཧོ་ཡིག་ལོགས་སུ་ཕྲལ་བ་ནི་དབང་བཞི་པ་ལོགས་སུ་གསལ་བར་མཛད་པས་བཞི་ཆོས་ཉིད་མ་ཚང་ན་རྣམ་གྲོལ་གྱི་ལུས་ཡོངས་སུ་རྫོགས་པར་འགྱུར་བ་མ་ཡིན་ནོ། །
དེ་ལྟའི་ཨོཾ་སོགས་ཀྱི་ཡི་གེའང་་ར་ཞེས་པའི་ངེས་ཚིག་ལས་རང་བཞིན་འགྱུར་མེད་དེ། དེའང་བརྗོད་པ་བརྡའི་དབྱངས་གསལ་སྒྲ་སྐད་ཐམས་ཅད་པའི་རང་བཞིན་གྱིས་མི་འགྱུར་བའི་དོན་མིན་པར། བརྗོད་བྱ་རྡོ་རྗེ་བཞིའི་རང་བཞིན་དུ་རྟོག་པས་རློམ་སྟེ་བཟླ་མི་དགོས་པར་རླུང་སྦྱོར་བཞི་ལ་རྡོ་རྗེ་བཞིའི་བདག་ཉིད་དུ་ངེས་པར་གྱུར་པ་ཡི་གྱུར་པའི་སྒྲ་དོན་སཾསྐྲི་ཏ་ལས། བྷ་བ་དངོས་པོ་ལ་འཇུག་པས་དངོས་པོ་ལ་ངེས་པར་འཇུག་པའམ་གནས་པ་ཞེས་བརྗོད་ཀྱི། དེ་ལྟར་གྱི་དངོས་དེ་བདེན་པར་གཉིས་ཀར་དངོས་པོར་གྲུབ་པ་ནི་མ་ཡིན་ནོ། །དེ་ཉིད་ཀྱི་ཕྱིར། བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་ནས། འདུས་པ་སོགས་ཀྱི་རྫོགས་རིམ་གྱི་རྡོར་བཟླས་ལའང་དབང་བཞི་པ་དང་ཐམས་ཅད་སྟོང་པ་འོད་གསལ་བ་བཞི་པ་མཚོན་པའི་ཧོ་ཡིག་གི་རྡོར་བཟླས་གསལ་བར་མ་བཤད་ཅིང༌། རྡོར་བཟླས་དེ་ཉིད་ཀྱང་སྒྲ་གཟུགས་སུ་རྟོག་པའི་བསླད་ཆ་ཡོད་པས། རྫོགས་རིམ་གྱི་ལུས་ཡོངས་སུ་རྫོགས་པར་མི་འགྱུར་ལ། དེ་འགྱུར་བ་ནི། སྤྱི་དང་ཁྱད་པར་བཟླས་པ་བཅུ་གཉིས་ཀྱི་ནི་རྫོགས་རིམ་རྡོར་བཟླས་ཀྱི་ལུས་ཡོངས་སུ་རྫོགས་པ་ཡིན་ཏེ། སྦྱང་གཞི་རྟེན་འབྲེལ་བཅུ་གཉིས་རང་སར་དག་པ་ལས། སྦྱངས་འབྲས་བདེན་དོན་བཅུ་གཉིས་མངོན་དུ་འགྱུར་བའི་བྱེད་པ་ཡོད་མེད་ཀྱི་རྗེས་སུ་འགྲོ་ཞིང་ལྡོག་པའི་ཕྱིར་ཞེས་བཀའ་སྩལ་ཏོ། །
དེ་ལྟར་འཆིང་བའང་འཕོ་མཚམས་ཀྱི་དུས་སུ་འཆིང་བར་བྱ་སྟེ། འཕོ་ཆེན་རེ་ལ་ང་དྲུག་རྐང་བཅས་རེ་ལ་ཡེ་ཤེས་ཀྱི་རྒྱུ་བ་ཆད་ཆ་ཡོད་པ་དེ་ཉིད། འཕོ་ཆེན་ཕྱི་མ་ལ་ཆད་པར་ཡང་མཉམ་པས། མཉམ་ཆ་དེ་ཉིད་ཀྱི་ཆད་ཆ་རྡོ་རྗེ་བཞིའི་བཟླས་པར་བྱས་པས། ཆད་ཆ་ལྷག་པ་རྣལ་འབྱོར་པ་རང་ལ་མངོན་དུ་འགྱུར་ཏེ། ཡེ་རླུང་གི་འབྱུང་ལྔ་གཟུགས་གསལ་པོར་རྣལ་འབྱོར་པ་རང་ལ་མངོན་དུ་སྣང་ཞིང་དེ་ལྟར་སྣང་བ་ན་ཡེ་རླུང་ཆད་ཆ་དེ་ཉིད་སྟོབས་སུ་སོང་ནས་ལས་རླུང་གི་འཕོ་ཆ་རྣམས་ཀྱང་ཆད་ལྷག་མེད་པར་ཟོས་པའམ་སྙོམས་པས་རླུང་འཕོ་མེད་ཉིད་ཀྱི་དུས་ཀྱི་འཁོར་ལོ་གཡོ་བ་མེད་པར་བརྟན་པར་འགྱུར་བ་ཡིན་ཏེ། ཡེ་ཤེས་སྤྱན་སྒྲུབ་ཏུ།
སྲོག་རྩོལ་སྒོ་རུ་འོད་གསལ་བཟུང༌། །
འབྱུང་བ་རླུང་གི་དེ་ཉིད་ཤེས། །
རླུང་ལྔའི་ཁ་དོག་མཐོང་བར་འགྱུར། །
ཞི་རྒྱས་ལ་སོགས་དབང་དུ་འདུ། །
ཞེས་འབྱུང་བས། རླུང་ལྔའི་གཟུགས་མཐོང་ཞེས་པའང་བེམས་རླུང་གི་ཁ་དོག་རྣམ་རྟོག་ཞི་བའི་གསལ་ཉམས་ལ་ཤར་བ་དག་གིས་ནི་སྲོག་རྩོལ་མཐུས་འོད་གསལ་གྱི་རླུང་གི་སྒྲ་གཟུགས་མཐོང་བར་འཁྲུལ་བར་མི་བྱའོ། །འདིར་ཙོང་ཁ་པ་ཆེན་པོ་ན་རེ། རྡོར་བཟླས་ཀྱི་དུས་སུ་དབུ་མ་ནས་འབྱུང་འཇུག་བྱེད་པར་མོས་པ་ངེས་པར་དགོས་ཏེ། དེ་ལྟ་མིན་ན་རྐྱལ་སྟོང་བརྡབ་པ་ལྟར་འགྱུར་བས་ལུས་ལ་གནད་དུ་བསྣུན་པའི་རྡོར་བཟླས་སུ་མི་འགྲོའོ་ཞེས་པ་ལ། སྟག་ཚང་ལོ་ཙ་བ་ན་རེ། དེ་ལྟར་སྨྲ་བ་ནི་སྦྱོར་དྲུག་དང་ལམ་འབྲས་སོགས་ཀྱི་རྡོར་བཟླས་ལ་སྡང་སྨྲས་སུ་བྱེད་པ་ནི། གསང་འདུས་འཕགས་ལུགས་ལ་ཐོག་མར་སྙིང་གའི་སྣ་རྩེར་སྔགས་ཀྱི་ཐིག་ལེའི་སྲོག་རྩོལ་སྒོམས་པས་རླུང་དབུ་མར་ཞུགས་ཟིན་པའི་རྗེས་སུ་གདོང་གི་སྣ་རྩེར་འོད་ཀྱི་ཐིག་ལེའི་སྲོག་རྩོལ་བསྒོམ་པ་ན་དབུ་མ་དངོས་ནས་འབྱུང་འཇུག་བྱེད་པར་བཤད་པ་དེའི་རྒྱས་འགེབས་རྡོར་བཟླས་ཡིན་ཚད་ལ་བྱར་མི་རུང་སྟེ། བྱས་ན་སྤྱིར་དངོས་གནས་ལ་མེད་པའི་རྟོག་སྒོམ་དུ་འགྱུར་བ་དང༌། རྩ་བཟང་ལ་དེ་ལྟར་དྲག་སྦྱོར་བྱས་ན་སྨྱོ་འབོག་སོགས་འབྱུང་བའི་ཕྱིར་རྐྱལ་སྟོང་བརྡབས་པ་ལྟར་གོ་བ་ནི་རྡོ་རྗེ་ལུས་ཀྱི་གནས་ལུགས་རགས་པ་ཡང་མ་གོ་བའི་ཕྱིར་ཏེ། ལུས་ཀྱི་སྦུབས་སྟོང་གི་རླུང་ནི་ནོར་རྒྱལ་གྱི་རླུང་དུ་ཟད་ལ། རྒྱུ་འཕོའི་རླུང་ཐམས་ཅད་ནི་རོ་རྐྱང་དབུ་གསུམ་གྱི་ནང་ནས་འགྲིམས་ཏེ་རྩ་འཁོར་གྱི་འཕྲང་བཤར་ནས་སྣ་བུག་གཡས་གཡོན་དང་གཉིས་ཀའི་དབུས་ནས་འབྱུང་འཇུག་བྱེད་པའི་ཕྱིར། དེས་རེ་ཤིག་དང་པོར་གང་ནས་རྒྱུ་བ་དེ་ཉིད་ལ་གཞི་དང་མཐུན་པའི་རྣལ་འབྱོར་བྱས་པས་རྣལ་འབྱོར་དེ་ཉིད་ཀྱི་ནུས་པས་གློ་བུར་གྱི་གཞིའི་བྱ་བྱེད་ཐམས་ཅད་ཇེ་ཕྲར་སོང་ནས་མཐར་གཞིའི་བཟང་ཤེས་གཉུག་མའི་གཞི་དང་ལམ་མཇལ་ཏེ་ཡོན་ཏན་ཇེ་རྒྱས་ཀྱི་ངང་ནས་འབྲས་བུ་འབྱུང་བས། རང་ལམ་ཚུལ་བཞིན་དུ་སྒྲུབས་ཤིག་ཅེས་འཆད་སྣང་བའང་ཕྱོགས་སྔ་ཕྱི་གཉིས་ཀར་མི་ལེགས་ཏེ། སྦྱོར་དྲུག་རིམ་ལྔ་ལམ་འབྲས་སོགས་ནས་དངོས་སུ་དབུ་མ་ནས་རྡོར་བཟླས་བྱ་བ་ནི་བརྟན་པ་མ་ཐོབ་ཀྱི་བར་མེད་ལ་མོས་པ་ལམ་བྱེད་ཙམ་ནི་བརྟན་པ་མ་ཐོབ་པ་དག་གིས་ཀྱང་རུང་བའི་ཕྱིར། བསྐྱེད་རིམ་གྱི་སྐབས་སུའང་དབུ་མའི་ནང་ནས་རྡོར་བཟླས་ཀྱི་དམིགས་པ་བྱེད་པ་རྒྱ་ཆེར་ཡོད་པའི་ཕྱིར་དང༌། དབུ་མ་ནས་རླུང་རྒྱུ་ཞིང་སྣ་སྒོར་འོང་ན་གཞི་ལ་དབུ་མ་ནས་རླུང་མི་རྒྱུ་བར་གཞི་དང་མི་མཐུན་པའི་ཉམས་ལེན་དུའང་མི་འགྱུར་བའི་ཕྱིར་རོ། ། 
གཉིས་པ་དེ་ཉིད་ཉམས་སུ་ལེན་པ་ལ་གཉིས། བརྡར་གྱུར་གྱི་རྡོར་བཟླས་དང༌། དོན་དམ་པའི་རྡོར་བཟླས་སོ། །དང་པོ་༼བརྡར་གྱུར་གྱི་རྡོར་བཟླས་༽ནི།
བདེ་བའི་སྟན་ལ་ཐ་མལ་པའི་སྐྱིལ་དཀྲུང་བྱ་སྟེ། རྡོར་ཕྲེང་ལས། སེམས་དཔའི་སྐྱིལ་དཀྲུང་ལེགས་གནས་ཏེ། །ཞེས་འབྱུང་ལ། དཔལ་ལྡན་རྒྱུད་ལས། བགེགས་མཐར་བྱེད་པའི་ལྟ་བས་བདུད་རྩིའི་ལམ་དུ་སོན་པ་ཡིས་ཀྱང༌། ཞེས་སྨིན་མཚམས་ཀྱི་མཛོད་སྤུའི་ཐད་དུ་བལྟ་བར་བྱ་ལ་ལག་པ་པུས་མོ་ལ་བཀབ་སྟེ། སྣ་བུག་གཉིས་ནས་རླུང་དལ་བུས་བཀུག་སྟེ་ལྟེ་བར་སླེབ་མ་ཐག་དུམ་བུར་བཅད་ཕྱིར་དབྱུང་བ་ལན་གསུམ་དུ་བྱ་ཞིང༌། ཡང་དེ་ཉིད་ཀྱི་ལུས་གནད་མ་འཆུགས་པར་གཡོན་ནས་བཟུང་ཞིང་མནན་ཏེ་གཡོན་ནས་འབུད་པ་གསུམ་དང༌། གཡས་ནས་ཀྱང་དེ་ལྟར་བྱ་ཞིང་དེ་ནས་གཉིས་ཀ་ནས་འཇམ་པོར་རྔུབ་པ་ལྟེ་བར་ཆེར་མནན་ཁོང་ནས་ཨོང་སྒྲ་དང་བཅས་པ་གྱེན་དུ་དྲངས་ཏེ་ལུས་ཕྲུག་ཅིང་རྡེབ་པ་དང་ལྷན་ཅིག་རྟ་གད་དུ་བྱ་བ་སྟེ། འདི་ཉིད་ཀྱི་ཡེ་ཤེས་ཀྱི་རླུང་གི་བརྗོད་པ་ཐམས་ཅད་ཀྱི་སྙིང་པོ་བསྡུ་བ་ཡིན་པས་བརྗོད་པའི་རྡོར་བཟླས་ཞེས་བརྗོད་པ་ཡིན་ལ། རླུང་སྦྱོར་འདི་ལ་དཔལ་ཤ་བ་རི་དབང་ཕྱུག་གིས། ཕྱིར་འབུད་ནང་འཛིན་དབུ་མ་ཁ་སྦྱོར་བསྡུ་བ་ཞེས་ཐ་སྙད་མཛད་དོ། །འདི་ལྟའི་སྲོག་རྩོལ་གྱི་རླུང་སྦྱོར་ཐམས་ཅད་ལའང་བསམ་གཏན་གྱི་ཡན་ལག་གིས་ཟིན་པར་བྱ་དགོས་ཀྱི། གཞན་དུ་ཇོ་བོའི་ཟན་ནར་མ་བོར་ནས་ལས་མི་ལ་ཟན་འཚོལ་བའི་ཁྱི་བཞིན་དུ་འགྱུར་རོ་ཞེས་རྡོ་རྗེ་རྣལ་འབྱོར་མས་གསུངས་ཞེས་ཨོ་རྒྱན་བསྙེན་སྒྲུབ་ཏུ་འབྱུང་ངོ༌། །
གཉིས་པ་དོན་དམ་པའི་རྡོར་བཟླས་ནི།
པཱུ་ར་ཀ་སོགས་བཞི་པོ་ལ་རེ་རེ་ཞིང༌། ཞི་བ་དང༌། དྲག་པོ་དང༌། ཤིན་ཏུ་ཞི་བ་གསུམ་ལས། དང་པོ་ནི། ལུས་གནད་སྔར་བཞིན་ནམ་ཡང་ན་ལག་པ་མཉམ་བཞག་བཀན་པའམ་ཐབས་གང་ཡང་རུང་བ་བྱས་ལ། སྣ་གཉིས་ནས་རླུང་སྤུ་འགུལ་བའི་ཚོད་ཙམ་དལ་བུས་དྲང་བ་གང་བ་ཅན། མཆིལ་མའི་རྟ་བྱས་ནས་ནང་དུ་སྐྱུར་བ་དང་ལྷན་ཅིག་ཐུར་སེལ་ཀྱང་དལ་བུས་གྱེན་དུ་དྲངས་ཏེ་ལྟེ་འོག་ཏུ་ཁ་སྦྱར་བ་བུམ་པ་ཅན། སྔར་གྱི་ནཱ་དའི་རླུང་གི་ལྕེ་རྩེ་རྐན་ལ་སྦྱར་བ་ཞི་བ་ཅན། དེ་ནས་མི་བདེ་བ་མེད་ཙམ་ལ་རྡོ་རྗེ་ཁུ་ཚུར་གྱི་མཆན་རྩ་བསྡམས་ཏེ། འཇམ་བུས་གཏོང་བ་དབྱུང་བ་ཅན་ནོ། །གཉིས་པ་དྲག་རླུང་ནི། རླུང་སྔ་མ་ལས་དྲག་ཏུ་དྲང་ཞིང་གཏོང་བ་ཙམ་མ་གཏོགས་ཞི་བ་དང་མཚུངས་པ་ལས། ཞི་བ་བཞི་ལ་སོགས་པའི་མཐར་དྲག་པོ་གཉིས་ཙམ་མནན་པ་དང༌། དེའི་འོག་ཏུ་ཞི་བ་ལྔ་དང་དྲག་པོ་བཞི་ལ་སོགས་པ་དང༌། དེ་ནས་ཞི་བ་ལྔའམ་དྲུག་དང༌། དྲག་པོ་ཡང་དེ་དང་གྲངས་མཉམ་པ་ཞག་གྲངས་ཇི་ལྟར་རིགས་པར་བྱའོ། །འདི་ལ་ཡང་ནད་ཁམས་དང་བསྟུན་དགོས་ཏེ། གྲང་ཤས་ཆེ་བས་རྔུབ་གཞིལ་གཉིས་ཀ་ཤིན་ཏུ་འཇམ་པ་དང༌། ཚད་ཤས་ཆེ་བས་ནི་ཅུང་ཟད་རྩུབ་པར་བྱའོ། །རིན་པོ་ཆེ་ཀརྨ་པ་དང༌། མན་ལུང་གུ་རུས། གཡས་ནས་དགུག་པ་དང༌། གཡོན་ནས་དགང་བ་ཞེས་འབྱུང་བའང་རྣལ་འབྱོར་བྱང་བའི་དབང་དུ་བྱས་སོ། །གསུམ་པ་ཤིན་ཏུ་ཞི་བ་ནི། ཞི་བ་དང་དྲག་པོ་སྤེལ་བའི་མཐར་དབུགས་བཟོ་མེད་ལ་སོར་ཚད་ཀྱི་དོད་བྱས་ཏེ། མི་གཡོ་བ་གསུམ་ལྡན་དུ་བྱས་ནས་དབུགས་ཀྱི་འཇུག་པ་ཤིན་ཏུ་ཕྲ་བར་གྱུར་གྱི་བར་བྱའོ། །
གསུམ་པ་བཅིང་བའི་སྲོག་དྲག་པོ་བཙན་ཐབས་སུ་འགོག་པ་ལ་གཉིས། གོ་དོན་བཤད་པ། ཇི་ལྟར་ཉམས་སུ་ལེན་པའོ། །དང་པོ་༼གོ་དོན་བཤད་པ་༽ནི།
སྲོག་འགོག་པ་དངོས་ཀྱི་ངེས་པ་ནི། རྒྱུད་ལས།
ནུས་མ་གང་ཞིག་ལྟེ་བའི་དབུས་ནས་གཞན་གྱི་གནས་སུ་བཅུ་གཉིས་མཐའ་དང་ཆ་ཡི་མཐར་འགྲོ་བ། །
དེ་ནི་ལྟེ་བར་འགོག་པ་དང་བཅས་དྲི་མེད་གློག་དང་མཚུངས་པ་དབྱུག་པའི་གཟུགས་ཅན་ལངས་པ་ཡང༌། །
འཁོར་ལོ་ནས་ནི་འཁོར་ལོའི་བར་དུ་ངེས་པར་དམན་ཞིང་རོལ་པའི་བགྲོད་པས་དབུ་མའི་རྩ་ལ་བསྐྱོད། །
ཇི་སྲིད་གཙུག་ཏོར་ཕུག་པས་བཙན་ཐབས་ཉིད་ཀྱིས་ཕྱི་རོལ་གྱི་ནི་ལྤགས་པ་དག་ལ་ཁབ་བཞིན་རེག །
དེ་ཡི་དུས་སུ་ཐུར་དུ་སེལ་བ་མཆོག་གི་བཙན་ཐབས་ཉིད་ཀྱི་སྟེང་གི་ལམ་དུ་བསྐུལ་བར་བྱ། །
ཟུང་གི་རླུང་འགགས་ན་ནི་གཙུག་ཏོར་ཕུག་ནས་མཆོག་གི་གྲོང་ཁྱེར་དག་ཏུ་འགྲོ་བར་འགྱུར། །
དེ་ལྟར་ཡིད་ལ་རྡོ་རྗེ་རབ་ཏུ་སད་པས་ཡུལ་དང་བཅས་པ་མཁའ་ལ་སྤྱོད་པ་ཉིད་དུ་འགྱུར། །
མངོན་ཤེས་ལྔ་ཡི་རང་བཞིན་དུ་འགྱུར་སླར་ཡང་འདི་ནི་རྣལ་འབྱོར་པ་རྣམས་དག་གི་སྣ་ཚོགས་ཡུམ། །
ཞེས་ཏེ། ནུས་མ་ཞེས་པ་སྲོག་གི་རླུང་ནུས་མ་བཅུའི་རང་བཞིན་ཅན་ཏེ། དེ་ཉིད་ལྟེ་བའི་དབུས་ནས་ཕྱི་རོལ་གྱི་གནས་སུ་ས་ཆུ་མེ་རླུང་ནམ་མཁའི་དབྱེ་བ་སོར་བཅུ་གཉིས་ནས་བཅུ་དྲུག་གི་མཐར་འགྲོ་བ་དེ་དག་སྲོག་དང་ཐུར་སེལ་གྱི་རླུང་དག་སྦྱོར་བ་ལས་ལྟེ་བར་བཀག་ནས་སྲོག་གི་ནུས་པ་དེ་ཉིད་གློག་གི་མེ་དང་མཚུངས་ཤིང་དབྱུག་པའི་གཟུགས་ཅན་ལངས་པ་ལྟེ་བའི་འཁོར་ལོ་ནས་གཙུག་ཏོར་གྱི་འཁོར་ལོའི་བར་དུ་ཉི་ཟླའི་རྒྱུ་བས་དམན་ཞིང༌། འཁོར་ལོ་རྣམས་ཀྱི་ལྟེ་བ་ཕུག་སྟེ་རོལ་པའི་བགྲོད་པས་ཨ་ཝ་དྷཱུ་ཏཱིའི་རྩ་ལ་བསྐྱོད་ནས། ཇི་སྲིད་གཙུག་ཏོར་གྱི་འཁོར་ལོའི་འོག་གི་ཕུག་པར་རླུང་བཙན་ཐབས་ཏེ་སྟོབས་དྲག་པོ་ཉིད་ཀྱིས་འགྲོ་སྟེ། དེར་ཕྱིན་ནས་ཚངས་བུག་གི་ཕྱི་རོལ་གྱི་པགས་པ་དག་ལ་གློག་གི་མེ་དང་མཚུངས་པས་གྱེན་དུ་བསྐུལ་བས་ཁབ་ཀྱིས་འབུགས་པ་བཞིན་ཕུག་ནས་འགྲོའོ། །དེ་ལྟར་འགྲོ་བའི་དུས་སུ་ཐུར་སེལ་གྱི་རླུང་སྦྱོར་དྲག་པོས་གྱེན་དུ་འཕུལ་བའི་བཙན་ཐབས་ཀྱི་སྦྱོར་བས་ལྟེ་བའི་སྟེང་གི་ལམ་དུ་བསྐུལ་བས་ཟླ་ཉི་འགགས་ནས་དབུ་མར་རྒྱུ་བས་མཆོག་གི་ཕ་རོལ་ཏུ་འགྲོའོ། །
འདི་ལྟར་རིམ་པ་འདི་ཡིས་ཡིད་ལ་རྡོ་རྗེ་རབ་ཏུ་སད་པར་བྱའི། ཇི་ལྟར་སད་པ་ནི་བྱང་ཆུབ་ཀྱི་སེམས་མི་འཕོ་བའམ་མི་ཉམས་པར་གྱེན་དུ་དྲང་བ་དང་དེ་ལྟར་ཡིད་ཀྱི་དམིགས་པ་ལ་བྱའོ། །མངོན་ཤེས་ལྔ་ཐོབ་ཅིང་སྣ་ཚོགས་ཡུམ་དུ་ཡང་འགྱུར་ཏེ། ཕྱག་རྒྱ་ཆེན་པོར་ཤེས་རབ་ཀྱི་ཆགས་པས་གཏུམ་མོའི་མེ་འབར་བས་གསང་བ་ལ་སོགས་པའི་འཁོར་ལོ་བཞིར། སེམས་ངག་ལུས་ཡེ་ཤེས་ཀྱི་ཐིག་ལེ་འགགས་པ་ལས་ཡེ་ཤེས་ཀྱི་རྣལ་འབྱོར་ཐོབ་པར་འགྱུར་ཞེས་པ་སྟེ། དེ་ལྟར་སྲོག་འགོག་པའི་སྦྱོར་བ་ནི་རང་གི་དངོས་གྲུབ་ཀྱི་བྱ་བ་མཐར་མ་ཕྱིན་གྱི་བར་འཆི་བ་མེད་པར་ལུས་བསྲུང་བའི་ཆོ་གར་འགྱུར་ཏེ། རྒྱུད་ལས།
དང་པོར་མཐའ་དག་རྒྱལ་བའི་ལུས་ནི་དངོས་གྲུབ་རྒྱུ་རུ་སྔགས་པ་དག་གིས་ཡང་དག་བསྲུང་བར་བྱ། །
ལུས་མེད་ན་ནི་དངོས་གྲུབ་མེད་ཅིང་སྐྱེ་བ་འདི་ཉིད་ལ་ནི་མཆོག་གི་བདེ་བ་ཐོབ་པར་འགྱུར་བའང་མེད། །
ཅེས་འབྱུང་བས། ལུས་འཆི་བ་མེད་པའང་རོ་རྐྱང་གི་རྒྱུ་བ་ཡེ་ཤེས་ཀྱི་རླུང་ཆད་པར་བརྐུས་པ་ཕྲོགས་ཏེ་དབུ་མ་ལ་བྱིན་པའམ་བཅིངས་པ་ཉིད་ཀྱིས་བྱེད་པ་ལ་རག་ཅིང༌། དེ་ཡང་བེམས་རླུང་གི་ཡེ་ཤེས་ཀྱི་རླུང་བརྐུ་ཆ་ནི་རྡོར་བཟླས་ཀྱིས་ཀྱང་འཕྲོག་པར་ནུས་མོད་ཀྱང༌། དེ་ནི་རགས་པའི་རླུང་འཆིང་བ་ཙམ་གྱིས་ད་རུང་རྟོག་པའི་བསླད་ཆ་ཅུང་ཟད་ཡོད་ལ། སྲོག་འགོག་དངོས་ནི། བཙན་ཐབས་ཀྱི་སྦྱོར་བ་ཉིད་ཡིན་ལ། འདི་ཉིད་ཀྱི་ལས་རླུང་ཤིན་ཏུ་ཕྲ་བ། རྣམ་པའི་རླུང་གི་ཡེ་ཤེས་ཀྱི་རླུང་བརྐུས་ཆ་འཕྲོག་སྟེ་དབུ་མར་བྱིན་པའམ་བཅིངས་པར་བྱེད་པས་མི་རྟོག་ཡེ་ཤེས་རྒྱུད་ལ་བསྐྱེད་པར་བྱེད་པ་ཡིན་ལ། མི་རྟོག་པ་ལའང༌། རགས་རླུང་འགོག་པའི་མཐུས་གྲུབ་པའི་ཉི་ཚེ་བའི་མི་རྟོག་དང༌། རྣམ་པའི་རླུང་འགོག་པའི་མཐུས་གྲུབ་པའི་ཁྱབ་པའི་མི་རྟོག་པ་སྟེ། ཁྱབ་པའི་མི་རྟོག་པ་འདི་ཉིད་རླུང་སེམས་ཀྱི་འགོག་སྙོམས་འདིས་ནི་ཡང་དག་མིན་རྟོག་ཆེས་ཕྲ་ཞིང་སྤང་དཀའ་བ་ཉིད་དང༌། དེས་བསྐྱེད་པའི་རགས་པའི་ཁམས་གསུམ་གྱི་འཁོར་བའི་རྟོག་རླུང་ཇི་ལྟར་སྟོབས་དང་ལྡན་པའང་འཇོམས་པར་ནུས་པའི་ཕྱིར་ཏེ། མཉམ་སྦྱོར་ལས།
ཧེ་རུ་ཀ་དཔལ་བཟུང་བྱས་ནས། །
སྙིགས་མའི་དུས་ནི་དུས་བཟང་ཉིད། །
ཅེས་འབྱུང་ལ། སྲོག་རྩོལ་གྱི་སྲོག་འགོག་པའི་གནས་ནི། ལྟེ་བ་སའི་འཁོར་ལོ་འགོག་ལ། དེ་ཡང་འཁོར་ལོ་བཞི་ལས། ལྟེ་བའི་འཁོར་ལོས་སད་པའི་གནས་སྐབས་ཀྱི་གཉིས་སྣང་རགས་པ་གཙོ་བོར་བསྐྱེད་པ་ན་ས་འདིར་སྡུད་རིམ་གྱི་ཐོག་མ་ཡིན་པའི་ཕྱིར། སའི་གྲོགས་རླུང་ཡིན་པའི་ཕྱིར་དང༌། སའི་སྙིང་པོ་མེ་ཡིན་པས་ན་མེའི་སྟེང་དུ་འགོག་པ་གནད་ཆེ་བ་ཡིན་ཏེ། རྡོ་རྗེ་ཕྲེང་བར།
འཁོར་བར་སྣང་བ་ཉི་མ་སྟེ། །
མྱ་ངན་འདས་པ་ཟླ་བར་བརྗོད། །
ཅེས་གསུངས་པ་ལྟར། གཉིས་སྣང་འཁོར་བའི་ཕྱོགས་ནི་ཉི་མ་མེའི་དབང་ལས་ཡིན་ལ། གཉིས་མེད་མྱ་ངན་ལས་འདས་པའི་སྣང་བ་ནི་ཟླ་བ་ཆུའི་དབང་ལས་ཡིན་ཏེ། དེས་ན་འཁོར་བའི་རིམ་པ་ནི་བསྐྱེད་རིམ་ཡིན་པས་དེའི་ཐོག་མར་རླུང་ཡིན་པ་དེ་ཉིད་མྱ་ངན་ལས་འདས་པ་རྒྱུད་རིམ་གྱི་ཐོག་མ་སའི་སྟེང་དུ་བཅིངས་པ་ན་རླུང་གི་རང་སའི་བྱེད་པ་ཉམས་པར་གྱུར་པ་ལས་རླུང་གིས་རྟོག་རླུང་གི་མེ་བསྐྱེད་པར་མི་འགྱུར་རོ། །མེ་ལ་ཡང་ཕྱི་ནང་གཞན་གསུམ་གྱིས་ཕྱེ་བས་གསུམ་དུ་འགྱུར་བའི་ཕྱིའི་མེ་ནི་ཉི་མ་དང༌། ནང་གི་མེ་ནི་ཙ་ལི་སྟེ། དེ་ཡང་ཙཎྜི་ཁྲོ་བ་ལའོ་ཞེས་པའི་དབྱིངས་ཀྱི་ངེས་པ་ལས་ཁྲོ་བ་དང༌། ལི་ཡིག་ཡིན་པས་ན་ཁྲོ་མོའམ་གཏུམ་མོ་ཞེས་བྱ་བ་ཡིན་ལ། གང་ཞིག་གང་ལ་ཁྲོ་བར་བྱེད་ན། ཨ་ལི་ཀཾ་ཞེས་ལོག་པར་རྟོག་པ་ལ་ཁྲོ་བ་ཉིད་ཀྱིས་ནང་གི་ཁྲོ་མོའམ་གཏུམ་མོ་ཕག་མོ་སོགས་མང་དུ་བཤད་དེ། ནང་གི་རྟོག་པའི་རླུང་སེམས་ཀྱི་བུད་ཤིང་གི་གཡོ་ཆ་མ་ལུས་པ་ཟ་བར་བྱེད་པའི་ཕྱིར་མེ་སྟེ་འདི་ལྟ་བུའི་མེ་རླུང་གིས་ལྟེ་བའི་རྩ་འཁོར་དྲུག་ཅུ་རྩ་བཞི་ལས་རླུང་རྣམས་ཟོས་ཤིང་ཡེ་ཤེས་ཀྱི་རླུང་གི་གཟི་བྱིན་རྒྱས་པ་ལ་སྟོབས་དང་ལྡན་པ་ཉིད་ཀྱི་དོན་གྱི་དབྱུག་གུ་དྲུག་ཅུ་རྩ་བཞིའི་གཏོར་མ་ཞེས་པ་ཡིན་ལ། དེ་འགྲུབ་བྱེད་དྲང་དོན་གྱི་ཕྱི་རོལ་ཏུ། དབྱུག་གུ་དྲུག་ཅུ་རྩ་བཞི་དང༌། སྲུང་མ་དྲུག་ཅུ་དང༌། འཇིགས་བྱེད་དྲུག་ཅུ་པ་སོགས་གཏོར་མ་གཏོང་བའོ། །
དེ་བཞིན་དུ་ལྟེ་བ་སོགས་སུ་དག་པའི་སྲོག་འཛིན་གྲུབ་པ་ན་དེ་ཉིད་དུ་རྩ་འཁོར་གྱི་ལྷ་དེ་དག་འཆར་བ་དང༌། སྙིང་གར་གྲུབ་པ་ན་འཁོར་ལོ་སྡོམ་པ་བཅུ་གསུམ་པར་སྣང་བ་དང༌། དེ་བཞིན་དུ་དུས་འཁོར་ལྟ་བུ་ལ་མཚོན་ན་བྱང་ཕྱོགས་སོ་བདུན་གྱི་རླུང་ལ་སྲོག་རྩོལ་གྲུབ་པ་ན་ཐུགས་དཀྱིལ་གྱི་ལྷ་དང༌། རྩ་བདུན་ཅུ་རྩ་གཉིས་ཀྱི་རླུང་ལ་སྲོག་རྩོལ་གྲུབ་པ་ན་གསུང་དཀྱིལ་གྱི་ལྷ་དང༌། ཚིགས་ཆེན་བཅུ་གཉིས་ཀྱི་རླུང་ལ་སྲོག་རྩོལ་གྲུབ་པ་ན་སྐུའི་དཀྱིལ་འཁོར་གྱི་ལྷ་དང༌། བུ་ག་བཅུའི་རླུང་ལ་སྲོག་རྩོལ་གྲུབ་ན་དུར་ཁྲོད་དང་རྐང་ལག་གི་སོར་མོའི་རླུང་ལ་སྲོག་རྩོལ་གྲུབ་ན་ཀླུ་དང་འབྱུང་པོ་དང༌། བ་སྤུའི་རླུང་ལ་སྲོག་རྩོལ་གྲུབ་པ་ན་འབྱུང་པོ་སོགས་ལ་སོགས་པའི་ལྟར་སྣང་བསམ་གྱིས་མི་ཁྱབ་པ་ཤར་བ་སྟེ། ཆོས་ཐམས་ཅད་བདེན་པ་མེད་པ་སྒྱུ་མ་ཙམ་དུ་འཁྲུལ་བ་ལས་ཐེར་ཟུག་གི་དངོས་ཆ་ཐམས་ཅད་ལོག་པར་འགྱུར་རོ། །གཞན་གྱི་མེ་ནི་ཡེ་ཤེས་ཀྱི་གཏུམ་མོ་རྣམ་ཀུན་མཆོག་ལྡན་གྱི་སྟོང་ཉིད་ཡིན་ཏེ། འདིས་ནི་ཁམས་གསུམ་པོ་མ་ལུས་པར་ཟ་བར་བྱེད་པའི་ཕྱིར། དེ་ལྟར་རླུང་དབུ་མར་འགོག་པ་ཡང་རོ་རྐྱང་གི་རླུང་དབུ་མར་འཇུག་པ་མ་ཡིན་གྱི། རླུང་ཐམས་ཅད་དབུ་མའི་རང་བཞིན་དུ་བྱེད་པ་ཡིན་ལ། དབུ་མ་དེ་ཡང་སྤྲོས་མཚན་ཐམས་ཅད་དང་བྲལ་བའི་ཆོས་ཀྱི་སྟོང་པ་དང་རྟེན་ཅིང་འབྲེལ་པར་འབྱུང་བའི་རྡོ་རྗེའི་སྲིད་གསུམ་སྒྲིབ་བྲལ་ཡོངས་སུ་གྱུར་པའི་མཆོག་མི་འགྱུར་གྱི་ཁྱབ་བདག་ཆེན་པོར་གྱུར་པ་ལ་བརྗོད་དེ། ཀྱེའི་རྡོ་རྗེར།
སྲིད་གསུམ་ཡོངས་གྱུར་ཐམས་ཅད་ནི། །
གཟུང་དང་འཛིན་པ་རྣམ་པར་སྤངས། །
ཞེས་དང༌། མཁའ་འགྲོ་རྒྱ་མཚོ་ལས།
འདི་ལྟར་དབུ་མ་ཐམས་ཅད་ཀྱི། །
ཁྱབ་བྱེད་དུ་ནི་རྣམ་པར་གནས། །
ཞེས་འབྱུང་བའི་ཕྱིར། དབུ་མ་ནི། ཐམས་ཅད་དུ་ཁྱབ་པར་བཤད་ལ། དེས་ན་དབུ་མར་རླུང་བཅིངས་པ་ལས་རླུང་སྣང་དེའི་སྟོང་གཟུགས་ལྷག་པར་གསལ་ཞིང་རླུང་འགྲོ་འོང་བྱེད་པ་མེད་པ་དང༌། ལུས་ཀྱི་སྣང་བ་མི་འབྱུང་བ་དང༌། གཟུང་འཛིན་གྱི་སྣང་བ་མེད་པ་ལ་སོགས་པའི་ཡོན་ཏན་ཁྱད་པར་ཅན་འབྱུང་རླུང་བཙན་ཐབས་སུ་འཆིང་བ་ཉིད་ལ་འབད་པར་བྱ་སྟེ། དེའི་དང་པོར་ལྟེ་བའི་ཐིག་ལེར་སྲོག་ཐུར་གྱི་རླུང་བསྲེས་ཏེ། བཙན་ཐབས་སུ་བཀག་ནས་སྙིང་མགྲིན་སྤྱི་བོའི་བར་དུ་སྲོག་ཐུར་བསྲེས་ནས་ལས་ཀྱི་རྟོག་པའི་རླུང་སེམས་གཅོད་པའི་བུམ་པ་ཅན་ཉིད་ལ་སྦྱོར་བར་བྱེད་དགོས་པའི་ཕྱིར་རོ། །ཇི་སྐད་དུ།
ཁ་ཡང་བཙུམས་ཏེ་སྣ་ཡི་བུག་པ་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། །
སྲོག་གི་ཤུགས་ཀྱིས་བཀུག་སྟེ་དྲི་མ་མེད་པའི་གློག་དང་མཚུངས་པ་ཐུར་སེལ་རླུང་དང་སྦྱར་བྱས་པ། །
དུས་ཀྱི་གོམས་པའི་སྦྱོར་བ་དག་ལ་ཟླ་བ་ཉི་མ་མེ་ཡི་དབུས་སུ་རོ་ནི་མཉམ་པར་འགྱུར། །
ལུས་ལ་ཟས་ལ་སོགས་པས་བཀྲེས་པ་དང་ནི་སྐོམ་པ་འཕྲོག་སྟེ་འཆི་བ་མེད་པ་ཉིད་ཀྱང་སྟེ། །
ཞེས་འབྱུང་ལ། སྡོམ་བྱུང་ལས།
གང་ཞིག་བུམ་པ་ཅན་གནས་བྱས། །
འགོག་པ་ཡིས་ནི་བརྟན་པ་ལ། །
དེ་ཡིས་བསྐལ་པ་སྟོང་དུ་ཡང༌། །
འཆི་བ་ཉེ་བར་འོང་མི་འགྱུར། །
ཞེས་དང༌། དེ་ལྟའི་བུམ་ཅན་དེ་ལ་གོམས་པའི་ཚད་ཇི་ལྟ་བུ་ཞེ་ན། དེར།
བུམ་པ་ཅན་ལ་བརྟེན་བྱས་ན། །
དབྱེ་བ་གསུམ་གྱི་གཞོམ་པར་བྱ། །
ཇི་སྲིད་སུམ་ཅུ་རྩ་དྲུག་ཙམ། །
དེ་སྲིད་བུམ་པ་ཅན་བྱ་སྟེ། །
སུམ་འགྱུར་མཆོག་གིས་གཞོམ་པར་ནི། །
བརྒྱད་ལྷག་པ་ཡི་བརྒྱད་རྙེད་དོ། །
བུམ་པ་ཅན་སྔར་ཤེས་བྱས་ནས། །
བདག་ཉིད་སྐྱིལ་མོ་དཀྲུང་བྱ་སྟེ། །
ལག་པ་ལན་གསུམ་མཉེས་ནས་ནི། །
དེ་ནས་ལན་དྲུག་སེ་གོལ་གདབ། །
ཇི་སྲིད་སུམ་ཅུ་རྩ་དྲུག་ཙམ། །
དེ་སྲིད་བུམ་པ་ཅན་བྱ་སྟེ། །
སུམ་འགྱུར་མཆོག་གིས་གཞོམ་པ་ནི། །
བརྒྱད་ལྷག་པ་ཡི་བརྒྱ་ཙམ་མོ། །
དབུགས་ཀྱི་གོ་འཕང་འདོད་པ་ཡིས། །
འབད་པས་དེ་ཉིད་ཤེས་པར་བྱ། །
ཞེས་གསུངས་པ་ལྟར་པུས་མོ་ལ་ལག་པ་ལན་གསུམ་མཉེས་ནས་སེ་གོལ་ལན་དྲུག་བརྡབ་པ་སོ་དྲུག་ནི་བུམ་པ་ཅན་ཆུང་ངུ་དང༌། དེ་ཉིས་འགྱུར་འབྲིང་པོ། སུམ་འགྱུར་ནི་ཆེན་པོར་བཤད་ལ། དེ་ཡང་རྗེ་མར་པའི་ཟིན་བྲིས་སྨུག་ཆུང་དང༌། དཔལ་ཤ་བ་རིས་ཉིན་ཞག་གཅིག་ལ་ཐུན་བརྒྱད་དུ་ཕྱེ་བའི་ཐུན་ཕྱེད་དུ་སྲོག་འགོག་པ་ཐོབ་པ་ནི་ཆུང་ངུ་དང༌། དེ་ཉིས་འགྱུར་ཆེན་པོར་འཇོག་པར་བཞེད་ལ། དེ་ཡང་དཔྲལ་བའི་བུམ་ཅན་གྱི་ཞག་གཅིག་རླུང་དཔྲལ་བར་འཆིང་ཞིང་ཐིག་ལེ་དཔྲལ་བ་ནས་ཕྱིར་མི་ལྟུང་བར་འཛིན་ནུས་ན། སྲོག་བརྒྱལ་བ་ཞེས་པ་དུས་མིན་གྱི་འཆི་བ་བསླུ། ནད་ཐམས་ཅད་འཕྲོག །མགྲིན་པར་ཟླ་ཕྱེད་ཆིངས་ན་སྲོག་འཆིང་བ་ཞེས་མཁའ་སྤྱོད་འགྲུབ། སྙིང་ཁར་ཟླ་གཅིག་འཆིངས་ན་སྲོག་བསད་ཅེས་འཆི་མེད་འགྲུབ། ལྟེ་བར་ཟླ་དྲུག་འཆིངས་ན་ཡེ་ཤེས་ཀྱི་ལུས་འགྲུབ་སྟེ། སྙིང་འགྲེལ་ལས།
ཉིན་མཚན་དུ་ནི་དབུ་མར་སྲོག །
ཞུགས་པས་ནད་རྣམས་འཕྲོག་པར་བྱེད། །
ཚེས་ཀྱི་ཉིན་ཞག་སྲོག་བཅིངས་པན། །
བཅོ་ལྔའི་ཞག་གི་སྲོག་བཅིངས་ནས། །
འདིས་ནི་མཁའ་སྤྱོད་ཉིད་སྟེར་བྱེད། །
ཟླ་གཅིག་སྲོག་བསད་སྙིང་གར་གནས། །
རྣལ་འབྱོར་པ་རྣམས་འཆི་མེད་འགྱུར། །
ལྟེ་བར་ཟླ་དྲུག་བསྲེག་ན་ནི། །
འདི་ཡིས་ཐམས་ཅད་མཁྱེན་ཉིད་སྟེར། །
དཔྲལ་བར་མགྲིན་པའི་འཁོར་ལོ་དང༌། །
སྙིང་ག་ལྟེ་བ་གོ་རིམ་བཞིན། །
མི་རྣམས་ཀྱི་ནི་བརྒྱལ་དང་བཅིངས། །
བསད་དང་ཇི་བཞིན་སྲེག་པས་འདིའོ། །
སྲོག་དང་ཐུར་སེལ་འགོག་པ་ཡིས། །
འདོད་ཆགས་བྲལ་བ་ཉིད་འདོད་དོ། །
བསད་དང་བསྲེག་པ་གཉིས་དག་གིས། །
སྔགས་པ་སངས་རྒྱས་ཉིད་དུ་འགྱུར། །
ཞེས་འབྱུང་བ་ཉིད་ཀྱི་གང་དུ་བུམ་ཅན་བརྟན་པ་དེར་ཐིག་རླུང་སེམས་གསུམ་གསུམ་གར་འཆིང་ནུས་པ་འབྱུང་ལ། དེ་ལྟར་བརྟན་པས་ནོར་བུར་འཛིན་ནུས་པ་ན་ནི་གཞན་ལུས་བརྟེན་པའི་ནུས་པ་མཆོག་དམ་པ་རྙེད་པའང་ཡིན་ནོ། །དེ་ལྟར་འཁོར་ལོ་བཞི་དང་ལྔ་དང་དྲུག་ལ་སོགས་པར་མཆོག་གི་རླུང་འཆིང་ན་རྒྱལ་བ་རིགས་བཞི་ལྔ་དྲུག་སོགས་ཀྱི་ཏིང་ངེ་འཛིན་དང་ཤེས་རབ་ཀྱི་ཉམས་འཆར་ལ། ལས་ཀྱི་རླུང་དག་པར་འཆིང་ན་ཕྱི་རོལ་པའི་རྒྱུད་དང་ལྷ་རིག་བྱེད་བཞི་དུས་བཞི་ཐུན་མཚམས་བཞི་མི་རིགས་བཞི། རིགས་དྲུག་གནས་སྐབས་བཞི། སྡེ་པ་བཞི། གྲུབ་མཐའ་བཞི། རྒྱུད་སྡེ་བཞིའི་ལྷ་སྔགས་རིག་པ་ཐམས་ཅད་ཀྱི་ཆོས་ཚུལ་ཐམས་ཅད་སྲོག་རྩོལ་གྱི་བྱེད་པའི་བསམ་གཏན་གྱི་ཉམས་སྣང་ལ་འཆར་ནས། གང་ལྷ་སྔགས་སོགས་གཉེན་པོའི་བྱེད་པས་རིགས་དྲུག་དང་ཕྱི་རོལ་པའི་གྲུབ་མཐའི་ཉམས་ཀྱི་ལས་སྒྲིབ་དང་ཀུན་བརྟགས་ཀྱི་ཤེས་སྒྲིབ་དང་ཆགས་སོགས་ཉོན་མོངས་པའི་སྒྲིབ་པའི་རྒྱུ་འབྲས་ཐམས་ཅད་དག་པར་བྱེད་པ་ཡིན་ཏེ།
དེ་ཡང་ཇི་ལྟར་དག་པར་འགྱུར་ན། མ་དག་པའི་རྩ་རླུང་སེམས་དྲོད་དག་པའི་རྩ་རླུང་སེམས་དྲོད་ཀྱིས་དག་པར་བྱེད་པ་ལ་རྟེན་ཁྱད་གཞི་དེ་ཉིད་སྦྱངས་པས། བརྟེན་པ་འཁོར་བའི་ཁྱད་ཆོས་ཀྱི་ལས་རྒྱུ་འབྲས་ཐམས་ཅད་དག་འགྲོ་བ་སྟེ། དཔེར་ན་གྲོང་འཇིག་པ་ན་གྲོང་ཁྱེར་པ་འཇིག་པ་ལྟ་བུ་ཉིད་ཀྱི་ཕྱིར། གནད་འདི་ཉིད་ཀྱིས་ན། དུས་འཁོར་དུ་བཅོམ་ལྡན་འདས་ཀྱི་ཞལ་བཞི་ལས་གནས་སྐབས་བཞི་དང་གྲུབ་མཐའ་བཞི་དང་མི་རིགས་བཞི་འབྱུང་ཚུལ་སོགས་རྒྱུ་ལམ་འབྲས་བུ་ཕྱི་ནང་གཞན་གསུམ་གྱི་རྟེན་འབྲེལ་གྱི་ཚོགས་པ་ལས་འཁོར་འདས་ཀྱི་འཆིང་གྲོལ་འབྱུང་བའི་རྟོགས་དཀའི་ཟབ་དོན་ཀྱང་ཁོང་དུ་ཆུབ་པར་འགྱུར་རོ། །འདི་ལྟའི་ལས་དང་རྣམ་སྨིན་གྱི་སྒྲིབ་པ་དངོས་སུ་དག་ཅིང་མི་ཁོམ་པའི་གནས་སུ་སྐྱེ་རྒྱུན་གཅོད་པ་དང་ཞར་ལ་ཉོན་མོངས་པའི་སྒྲིབ་པ་སོགས་གཅོད་པའི་རྟེན་དང་བརྟེན་པའི་གནས་སྦྱོང་འདི་ལ། ལམ་འབྲས་ལ་སོགས་པར་ཁམས་འདུས་པའི་ཉམས་ཞེས་འབྱུང་ལ། དེའང་མྱོང་ངེས་ཀྱི་ལས་འབྲས་སོགས་ཀྱང་ལས་འབྲས་དངོས་ཀྱི་དུས་རིང་པོ་ཨ་འཐས་སུ་མྱོང་བ་མིན་པར་ཉམས་སྣང་ཙམ་གྱི་དུས་ཐུང་ངུར་སྒྱུ་མ་ལྟ་བུར་མྱོང་བས་ཐ་སྙད་དུ་རྒྱུ་འབྲས་བསླུ་བ་མེད་པ་ལའང་ངེས་པ་འདྲེན་པར་འགྱུར་བ་ཡིན་ལ། ཉམས་འདི་དག་ལ་གསལ་བར་སྣང་ལ་འཛིན་པ་མེད་པ་ཞིག་འོང་བ་དེ་ལ་གསལ་བའི་ཉམས་ཞེས་བརྗོད་ཅིང་དེ་བྱུང་རྒྱལ་དུ་བསྐྱང་བར་བྱ་ལ། གསལ་སྣང་དེ་ལ་ཨ་འཐས་སུ་སྣང་བའི་རྒྱུན་བརྟན་དེར་འཛིན་དང་བཅས་ནས་དེའི་དབང་དུ་གྱུར་པ་ནི་བརྟན་པའི་ཉམས་ཞེས་བྱ་སྟེ། དེ་ཡང་ཉམས་རྐྱང་པ་ལ་རང་ག་མར་ཞེན་ནས་འབྱམས་པ་ལ་ནི། གསུང་རབ་གཞན་ལ་བསམ་གཏན་དག་པ་བ་ཞེས་པ་དེ་ཡིན་ལ་བོགས་ཡོན་ཏན་གྱི་ཁྱད་པར་དུ་མ་སྐྱེས་པ་དེའོ། །
གཞན་ཡང་འགྲོ་བ་གཞན་ལ་བདག་ཏུ་བཟུང་བ་བདག་གཞན་གོ་ལོག་གི་ཉམས་དང༌། བདག་ཉིད་རང་ལས་ཐ་དད་པའི་འགྲོ་བར་མཐོང་བ་དང༌། ལས་དང་རྣམ་སྨིན་གྱི་སྒྲིབ་པ་འབྱོངས་མི་ནུས་པའི་ཐ་སྙད་དུའང་མེད་པའི་འགྲོ་བའི་རྟེན་བརྟེན་པའི་འཁྲུལ་ཉམས་ཤར་ནས་སྣོད་བཅུད་ཀྱི་སྐྱེ་འཆིའི་ཉམས་འཆར་བ་ནི་གནས་སྦྱོང་འབྱམས་པའི་སྐྱེ་བ་འཕྱན་པའི་ཉམས་ཏེ། བརྟན་པའི་ཉམས་དེ་སྐྱོན་ཅན་ཡིན་པས་བཅོས་ཏེ་བསྒོམ་པར་བྱ་དགོས་ལ། སྐྱོན་ཅན་འདི་རྣམས་སྲོག་རྩོལ་གྱི་སྐབས་སུ་འབྱུང་བ་གཙོ་ཆེ་སྟེ། ད་དུང་འཛིན་པ་ལ་རང་དབང་ཐོབ་པས་རླུང་གེགས་ཅན་གྱི་སྐབས་ཡིན་པའི་ཕྱིར། རླུང་ཟད་འཕེལ་ཆ་མཉམ་ནས་བླ་མ་ཉམས་ཅན་དང་འབྲལ་བ་མེད་པར་བསྒོམ་པར་བྱའོ། །དེ་ལྟར་འཁོར་ལོ་དྲུག་གི་ནང་དུ་དབུ་མའི་བགྲོད་པ་འགྲོ་འོང་ནུས་པ་ནི་སྲོག་རྩོལ་གྲུབ་པ་ཡིན་ཏེ། དཔལ་ཤ་བ་རི་དབང་ཕྱུག་གིས།
རླུང་བཅུ་དབུ་མར་ཆུད་གྱུར་པ། །
འཁོར་ལོ་བཞི་ཡི་ཐིག་ལེ་ནང༌། །
རླུང་ཉིད་འགྲོ་འོང་བྱེད་པར་ནི། །
སྲོག་རྩོལ་གྱི་ནི་ཡན་ལག་ཡིན། །
ཞེས་འབྱུང་ངོ༌། །
གཉིས་པ་ཉམས་སུ་ལེན་པ་ནི།
སྟན་བདེ་བ་ལ་རྐང་པ་གཡས་པའི་རྟིང་པ་རྡོ་རྗེའི་སྲད་བུ་བཅིངས་ནས། རྐང་པ་གཡོན་འཁྱུད་གང་གི་ཚད་ཙམ་དུ་བརྐྱང་བའི་མཐེ་པོ་སྣ་དང་ཐད་སྙམ་དུ་བྱས་ལ། གོང་དུ་བརྗོད་པའི་རྩ་རྣམས་གསལ་བཏབ་སྟེ། སྔར་ལས་ཁྱད་པར་ནི་གསང་གནས་ཀྱི་འཁོར་ལོ་རྣམས་གསལ་མི་གདབ་པར་རོ་རྐྱང་གི་མར་སྣ་གཉིས་ལྟེ་འོག་སོར་བཞིའི་ཐད་ཙམ་ནས་གཤོར་ཁ་ལ་དུད་པའི་ཚུལ་གྱི་གནས་པར་གསལ་བཏབ་ནས། སུམ་མདོའི་གནས་སུ་ཙ་ལི་བདེ་དྲོད་ཀྱི་མཚན་ཉིད་ཅན་རེག་བྱ་ཤིན་ཏུ་ཚ་བ་སོར་གཅིག་བསམ། དེ་ནས་ཐུར་སེལ་དྲག་པོའི་སྦྱོར་བས་གྱེན་དུ་དྲངས་པས་དབུ་མའི་ཁ་སྒོར་སྤྲིན་ཆགས་པ་བཞིན་དུ་གནས་པ་ལ། སྟེང་རླུང་གཉིས་པོ་དྲག་རླུང་རྗེས་སུ་མཐུན་པར་དྲངས་པ་རོ་རྐྱང་གཉིས་ཀྱི་ནང་ལ་བརྒྱུད་དེ་སོ་སོར་གོང་བུར་གྱུར་པ་འོག་རླུང་སྤྲིན་ཆགས་པ་ལྟ་བུ་ལ་བརྡབས་འདྲེད་ཐབས་སུ་འདྲེད་རྐྱང་མ་ལས་ཐོན་པ་མེ་ལ་གཡོན་འཁོར་དང༌། རོ་མ་ལས་ཐོན་པ་མེ་ལ་གཡས་སྐོར་དུ་བསྐོར་ནས་མེ་ལ་ཐིམ་པ་དང་ལྷན་ཅིག་རླུང་ཡིད་མེ་གསུམ་རོ་མཉམ་དུ་སྦྱར་ཏེ། སྲོག་ཐུར་འདྲེས་པའི་ནཱ་དའི་གོང་དུ་གྱེན་དུ་འདྲེན་པའི་ལྕེ་རྩེ་རྐན་སྦྱར་དང་སྦྲགས་ནས་བདུད་རྩི་འཁྱིལ་པའི་ལྟ་སྟངས་ཀྱི་སྟོང་གཟུགས་ལ་ཡིད་ཀྱི་མཚམས་སྦྱོར་གྱི་ལྟ་ཞིང༌། ཆེས་ཆེར་དྲག་པོར་བཙན་འཆིང་བྱས་པའི་མཐར་སྟེང་ནས་རླུང་གི་རྔན་གདགས་ཤིང༌། ལྟེ་བ་ཡན་ལ་བསུས་ཤིང་སྣ་སྒོ་ནས་སུད་ཙམ་བཏང་སྟེ་སླར་དྲག་གཞིལ་གྱི་མནན་ཏེ་ཐུབ་ཐང་དུ་བཟུང་ནས་མཐར་སངས་ཀྱིས་འབུད་དེ། དེ་དག་གི་སྲོག་གེགས་བསལ་བའི་ཆེད་དུ་དྲག་པོ་བཙན་ཐབས་དང་གྲངས་མཉམ་པའི་ཞི་བ་དང༌། ཤིན་ཏུ་ཞི་བའི་སྒོམ་ཚུལ་ཡང་འདི་ལྟར་སྦྱོར་ཏེ། ཚུལ་འདི་ལ་ནི་བུམ་ཅན་ཞི་བ་ཞེས་བྱ་བ་སྟེ། རྣལ་འབྱོར་འདི་ལ་བརྟན་པ་ཐོབ་ནས་སྙིང་ག་དང་མགྲིན་སྤྱི་གསང་བའི་རྩ་རྩེ་སོགས་རྣམས་སུའང་བུམ་ཅན་ལེགས་པར་འབྱོངས་པ་ན་སྲོག་རྩོལ་ཡང་དག་པར་འབྱོངས་པ་ཡིན་ནོ། །འདི་ལྟར་དམིགས་པ་ཉིད་ཀྱིས་འགྲུབ་པའང་ཡིད་ཀྱི་ལས་ཀྱི་དགེ་བ་སྟེ། གང་ལ་དག་མ་དག་གི་ལ་ཤན་འབྱེད་ནུས་ཀྱི་ཡང་དག་ཤེས་རབ་ཀྱི་བྱེད་པས་དེ་དེར་བྱ་བ་བྱས་པ་ཉིད་ཀྱི་དགེ་ཚོགས་རྫོགས་ཕུལ་ཆེ་བས་དེ་ལྟ་དོན་སྐད་ཅིག་སྐད་ཅིག་ལ་འབྱིན་ནུས་པའི་དགེ་འབྲས་སྨིན་པར་འགྱུར་བ་ཡིན་ནོ། །
གཉིས་པ་སྒྲུབ་པ་གྲུབ་ནས་རྣལ་འབྱོར་དུ་བྱ་བ་ནི།
སྲོག་སྩོལ་གྲུབ་པའི་ནུས་པ་ཐ་མ་དང༌། འབྲིང་མཆོག་གི་ཁྱད་པར་ལས། ཐ་མ་ནི་རྣལ་འབྱོར་པ་གང་ཞིག་ཚེའི་འཕེན་པ་ཟད་པ་དང༌། ཕུང་པོ་རྙིང་པས་རྒས་འཁོགས་ནས་རྣལ་འབྱོར་ལ་སྙོམས་པར་འཇུག་མི་བཟོད་ན་རླུང་སེམས་ཀྱི་བྱེད་པ་ལ་རང་དབང་ཅན་དུ་གྱུར་ནས། འདོད་པའི་ཁམས་ཀྱི་གསང་སྔགས་སྤྱོད་པས་རིག་པ་འཛིན་པའི་འཁོར་ལོ་སྒྱུར་བ་ལ་སོགས་པར་སྐྱེ་བ་དགྱེས་དགུར་བྱེད་པ་སྟེ། འདི་ལ་དགོངས་ནས་བླ་མ་གོང་མ་དག་འཕོ་བས་ས་སྤྱོད་ཀྱི་དངོས་གྲུབ་སྒྲུབ་པར་བྱེད་ཅེས་འབྱུང་ལ། འབྲིང་གི་ནི་འདོད་པའི་རགས་ལུས་སྒྲིབ་བྲལ་དུ་བྱེད་མུས་ཀྱི་ལས་ཀྱི་ཕྱག་རྒྱ་ཁྱད་པར་ཅན་རྙེད་ན། ཕྱག་རྒྱ་དེ་རིག་པའི་རྐྱེན་ལས་བྱང་ཆུབ་ཀྱི་སེམས་ཁྱད་པར་ཅན་གྱི་འབར་ཞུའི་རྟེན་འབྲེལ་ལས་འདོད་པའི་ལུས་སྦྱོང་ཞིང་གཟུགས་ཀྱི་འོག་མིན་པའི་རྒྱལ་པོའི་གོ་འཕང་འདོད་དགུར་བྱེད་པ་སྟེ། འདི་ལ་བླ་མ་གོང་མ་དག་ལས་རྒྱས་མཁའ་སྤྱོད་ཀྱི་དངོས་གྲུབ་སྒྲུབ་པར་བྱེད། ཅེས་གསུངས་ལ། མཆོག་གི་བུམ་པ་ཅན་གྱི་མཐུས་ཡེ་ཤེས་གཞན་མཆོག་གི་གཏུམ་མོ་དང་གཞན་མཆོག་གི་བྱང་ཆུབ་ཀྱི་སེམས་ཞུ་བ་སྤྱན་སོགས་བཞིའི་གླུས་བསྐུལ་གྱི་མས་བརྟན་གྱི་དགའ་བ་བཞིའི་འགྲོས་རྫོགས་ནས་འདས་ལམ་གྱི་གོ་འཕང་འདོད་དགུར་བྱེད་པ་སྟེ། འདི་ལ་བླ་མ་གོང་མ་དག་གཏུམ་མོས་ཕྱག་རྒྱ་ཆེན་པོའི་དངོས་གྲུབ་སྒྲུབ་པར་བྱེད་པ་ཞེས་གསུངས་ལ། འཕོ་བ་ལས་རྒྱ། ཕྱག་རྒྱ་ཆེན་མོ་སོགས་ཀྱི་སྒྲུབ་ཚུལ་ནི་འོག་ནས་འཆད་པ་དག་གིས་ཀྱང་ཤེས་ལ། འདིར་བཅོམ་ལྡན་འདས་རྡོ་རྗེ་འཆང་ཆེན་པོས་ཉེ་བར་བཀའ་སྩལ་བའི་ཟབ་རྒྱས་སྐུ་གསུམ་སྐུ་བཞི་ངོ་སྤྲོད་ཀྱི་སྐུ་རེ་རེ་བའི་སྒྲུབ་ཚུལ་གྱི་ནང་དུའང་སྐུ་བཞི་གའི་སྒྲུབ་པ་རྫོགས་པར་འགྱུར་བ་ཡིན་ཏེ་སྐུ་བཞི་པོ་ཡན་གར་བར་སྒྲུབ་པར་མི་ནུས་པ་ཉིད་ཀྱི་ཕྱིར། དེ་བཞིན་དུ་ནཱ་རོ་ནི་གུའི་ཆོས་དྲུག་ཆོས་རེ་རེ་ཞིང་དང༌། འདུས་པ་བདེ་མཆོག་དུས་འཁོར་སོགས་ཀྱི་རིམ་ལྔ་དང་སྦྱོར་དྲུག་ལྟ་བུ་རེ་རེའི་ནང་དུའང་རིམ་པ་དང་ཡན་ལག་ཆོས་གཞན་པ་མཐའ་དག་རྫོགས་པར་ཉམས་སུ་བླངས་ནས་མཆོག་གི་དངོས་གྲུབ་སྒྲུབ་པར་ནུས་པའི་ཕྱིར། དཔེར་ན་གོང་དུ་རྩ་དག་བྱེད་སོར་བསམ་གྱི་ལམ་ཉིད་ཀྱིས་ཀྱང་ཡན་ལག་ཕྱི་མ་བཞིའི་བརྡའི་གོ་རིམ་ལ་མ་ལྟོས་པར་དོན་གྱི་གོ་རིམ་རྫོགས་པས་ཡན་ལག་སྔ་མ་དེ་དག་གི་རྫོགས་བྱང་འགྲུབ་སྟེ། རྩ་དག་པས་ཡེ་ཤེས་ཀྱི་རླུང་ཉམས་འོག་ཏུ་ཆུད་ཅིང༌། དེ་ལས་རླུང་མ་ལུས་པ་ལ་རང་དབང་དུ་གྱུར་པས། སྲོག་རྩོལ་གྱི་དོན་འགྲུབ་ལ།
དེ་ནས་སྲོག་ཐུར་གོང་བུ་གཅིག་ཏུ་གྱུར་ཏེ། གཟུང་འཛིན་གཉིས་མེད་པས་འཛིན་པ་དང༌། དེའི་སྟོབས་ཀྱི་ལས་དང་ཡེ་ཤེས་གཏུམ་མོ་རང་དབང་དུ་འབར་བས་སྤྱི་བོའི་ཟླ་བ་ཞུ་བས་མས་བརྟན་གྱི་དགའ་བ་བཞི་འབད་པ་མེད་པར་སྐྱེ་བ་རྗེས་དྲན། དེ་ཉིད་ཀྱི་རིམ་པས་མས་བརྟན་གྱི་ཆ་བཅུ་དྲུག་མཆོག་མི་འགྱུར་གྱི་བདེ་བ་ཆེན་པོར་ཤར་ནས། སྣང་བ་དེ་ཐམས་ཅད་དེ་དང་རོ་མཉམ་དུ་གྱུར་པ་ནི་ཏིང་ངེ་འཛིན་གྱི་མཐར་ཕྱིན་པར་འགྱུར་ཏེ། བཅོམ་ལྡན་འདས་རྡོ་རྗེ་རྣལ་འབྱོར་མའི་ཞལ་ནས།
བདུད་རྩི་ལྔ་ཡི་དངས་མས་རྩིགས་ཟོས་པས། །
རྩིགས་མེད་དངས་མའི་ལུས་སུ་གྱུར་པའི་ཚེ། །
ཐོགས་བཅས་དངོས་པོའི་བདུད་དང་བྲལ་བའི་ཕྱིར། །
འཇའ་ལུས་རྡོ་རྗེའི་སྐུ་རུ་འདིས་འགྲུབ་བོ། །
ཞེས་འབྱུང་བ་ལྟར་ཡན་ལག་གཞན་དག་ལའང་རིགས་བསྒྲེ་བར་བྱའོ། །འདིར་ཕྱིས་ཀྱི་སྦྱོར་དྲུག་པ་ཁ་ཅིག །ཡན་ལག་དང་པོ་ལྟ་བུ་རེ་རེས་གྲོལ་བ་མི་འཐད་དེ། ཡན་ལག་དྲུག་གི་རྣལ་འབྱོར་མ་ཚང་ན་བསྙེན་སྒྲུབ་ཡན་ལག་བཞི་རྫོགས་པར་མི་འགྱུར་བའི་ཕྱིར་ཞེས་པ་ནི་མ་གོ་བ་ཡིན་ཏེ། ཡན་ལག་དྲུག་དང་བསྙེན་སྒྲུབ་བཞི་སོགས་ཀྱི་རྣལ་འབྱོར་གྱི་ལུས་ཡོངས་རྫོགས་ཞིག་སྐལ་བ་རབ་ལ་སོར་བསམ་དང༌། འབྲིང་ལ་སྲོག་རྩོལ་ནས་དང༌། ཐ་མ་ལ་རྗེས་ཏིང་གི་ཡན་ལག་ནས་རྫོགས་བྱ་བ་ཚིག་དོན་གྱི་ཁྲིད་ཀྱི་དབང་དུ་བྱས་ཀྱི་ཉམས་དང་འབྲས་བུའི་ཁྲིད་ཀྱི་ཡན་ལག་ཕྱི་མ་ལ་རྫོགས་པར་ལམ་དེ་དག་གི་བྱ་བ་གྲུབ་བོ་ཞེས་ཁོ་བོའང་མི་སྨྲ་བའི་ཕྱིར། དེས་ན་དུས་ཞབས་པས།
ཀུན་ལ་དྲུག་དྲུག་ཤེས་བྱ་སྟེ། །
རབ་ཀྱིས་དང་པོ་རྟོགས་པས་སོ། །
འབྲིང་གིས་སྲོག་རྩོལ་ལ་སོགས་ཡིན། །
ཐ་མ་དྲུག་པོའི་རིམ་པས་སོ། །
ཞེས་འབྱུང་ངོ༌། །སྨྲས་པ།
ཚིག་གི་བརྡ་དོན་འཇལ་བའི་ཚིག་ཁྲིད་དང༌། །
དེ་དོན་ངེས་པས་གཞལ་བའི་དོན་ཁྲིད་ཀྱིས། །
དད་བརྩོན་མྱོང་བ་འདྲེན་པའི་མྱོང་ཁྲིད་ལས། །
མངོན་སུམ་ཡོན་ཏན་འཆར་བ་འབྲས་བུའི་ཁྲིད། །
དེ་ལྟའི་ཁྲིད་ཚུལ་ཐབས་ཤེས་ཟབ་མོ་ལ། །
ཀུན་མཁྱེན་ཚད་མར་གྱུར་པའི་མིག་གཅིག་པུ། །
སངས་རྒྱས་ཆེན་པོ་མཉན་པ་གྲུབ་ཐོབ་ལ། །
སྙིང་ཁོང་རུས་པའི་གཏིང་ནས་ཅིས་མི་དྲན། །ཞེས་སོ། །
